{
    "资治通鉴第九卷-汉纪一": "　　汉纪一　起旃蒙协洽，尽柔兆涒滩，凡二年。〔项羽之分天下，王诸将也，王沛公于巴、蜀、汉中，曰汉王。王怒，欲攻羽。萧何谏曰：\"语曰『天汉』，其称甚美。\"于是就国。及灭项羽，有天下，遂因始封国名而号曰汉。章：\"项羽至曰汉\"，乙十一行本无此五十九字。〕\n\n 　　太祖高皇帝上之上〔姓刘氏，讳邦，字季；沛丰邑中阳里人。张晏曰：諡法无高，以帝为功最高而为帝之太祖，故特起此名焉。章：乙十一行本\"人\"下有\"秦二世元年，陈涉起蕲，沛父老立季为沛公；二年，项羽更立为汉王，明年称汉元年；五年即帝位。\"三十七字。无\"张晏\"至\"名焉\"二十五字。〕\n\n 　　元年（乙未，公元前二零六年）\n\n 　　冬，十月，〔古有三正：子为天正，周用之，以十一月为岁首，丑为地正，殷用之，以十二月为岁首；寅为人正，夏用之，以十三月为岁首。秦，水德，谓建亥之月水得位，故以十月为岁首。高祖以十月至霸上，因而不革。至武帝太初元年，定历，改用夏正，始以寅为岁首；至于今因之。〕沛公至霸上；〔考异曰：史记、汉书、荀悦汉纪，皆云\"是月五星聚东井\"。按魏收后魏书高允传：崔浩集诸术士考校汉元以来日月薄蚀、五星行度，并讥前史之失，别为魏历，以示允。允曰：\"善言远者必先验于近。且汉元年冬十月五星聚于东井，此乃历术之浅事，今讥汉史而不觉此谬，恐后之讥今犹今之讥古。\"浩曰：\"所缪云何？\"允曰：\"按星传：金、水二星常附日而行，冬十月，日旦在尾、箕，昏没于申南，而东井方出于寅北，二星何因背日而行！是史官欲神其事，不复推之于理。\"浩曰：\"欲为变者，何所不可！君独不疑三星之聚，而怪二星之来。\"允曰：\"此不可以空言争，宜更审之。\"时坐者咸怪。东宫少傅游雅曰： \"高君长于历，当不虚言也。\"后岁余，浩谓允曰：\"先所论者，本不经心；及更考究，果如君语，以前三月聚于东井，非十月也。\"今从之，十月不言五星聚。〕秦王子婴素车、白马，系颈以组，封皇帝玺、符、节，降轵道旁。〔应劭曰：子婴不敢袭帝号，但称王耳。素车、白马，丧人之服。组者，天子韨也。系颈，言欲自杀也。师古曰：此组，谓绶也，所以带玺也。组，总五翻，今绶纷绦是也。应劭曰：玺，信也；古者尊卑共之。左传：襄公在楚，季武子使公冶问玺书，追而与之。秦、汉尊者以为信，群下乃避之。汉官仪曰：子婴上始皇玺，因服御之；代代传受，号\"汉传国玺\"。沈约曰：高祖入关，得秦始皇蓝田玉玺，螭虎纽，文曰\"受天之命，皇帝寿昌\"。后代名传国玺。史记正义曰：天子有六玺：皇帝行玺，皇帝之玺，皇帝信玺，天子行玺，天子之玺，天子信玺。皇帝信玺，凡事皆用之，玺令施行。天子信玺，以迁拜、封诸侯之玺，以发兵，皆以武都紫泥封。虞喜志林曰：传国玺自在六玺之外；天子凡七玺。符，说文曰：信也。韦昭曰：符，发兵符也。师古曰：符，诸所合符以为契者也。周礼，地官之属有掌节。郑玄注云：节，犹信也，行者所执之信。三礼义宗曰：节长尺二寸；秦、汉以下改为旌幢之形。韦昭曰：节者，使所拥也。释名云：为号令赏罚之节也。师古曰：节以毛为之，上下相重，取象竹节，将命者持之以为信。徐广曰：轵道，在霸陵。苏林曰：亭名也，在长安东十三里。汉宫殿疏曰：轵道亭东去霸城观四里，观东去霸水百步。括地志：轵，音纸。轵道在雍州万年县东北十六里苑中。〕诸将或言诛秦王。沛公曰：\"始怀王遗我，固以能宽容。〔事见上卷秦二世二年。〕且人已降，杀之不祥。\"乃以属吏。〔属，付也。属吏者，付之于吏，使监守之也。属，之欲翻。〕\n\n 　　贾谊论曰：秦以区区之地致万乘之权，招八州而朝同列，〔苏林曰：招，音翘；举也。秦国，周职方雍州之地耳；既破六国，乃举豫、兖、青、扬、荆、幽、冀、并八州有之。六国与秦俱称王，是为同列。朝，直遥翻。〕百有余年，然后以六合为家，〔六合，天、地、东、西、南、北。〕肴、函为宫；一夫作难而七庙堕，〔堕，读曰隳。记：天子七庙，三昭、三穆，与太祖之庙而七。〕身死人手，为天下笑者，何也？仁谊不施而攻守之势异也。\n\n 　　沛公西入咸阳，诸将皆争走金帛财物之府分之，〔走，音奏。〕萧何独先入收秦丞相府图籍藏之，以此沛公得具知天下厄塞、〔厄，乙革翻。塞，悉则翻。〕户口多少、强弱之处。沛公见秦宫室、帷帐、狗马、重宝、妇女以千数，意欲留居之。樊哙谏曰：\"沛公欲有天下耶，将为富家翁耶？凡此奢丽之物，皆秦所以亡也，沛公何用焉！愿急还霸上，无留宫中！\"〔樊哙起于狗屠，识见如此。余谓哙之功当以谏留秦宫为上，鸿门诮让项羽次之。姓谱：周宣王封仲山甫于樊，后因氏焉。〕沛公不听。张良曰：\"秦为无道，故沛公得至此。夫为天下除残贼，宜缟素为资。〔缟素，有丧之服；谓吊民也。为，于伪翻，缟，工老翻。〕今始入秦，即安其乐，〔乐，音洛。〕此所谓『助桀所虐』。且忠言逆耳利于行，毒药苦口利于病，愿沛公听樊哙言！\"沛公乃还军霸上。\n\n 　　十一月，沛公悉召诸县父老、豪杰，谓曰：\"父老苦秦苛法久矣！〔苛，音何，细也。〕吾与诸侯约，先入关者王之；〔王，于况翻；又如字。〕吾当王关中。与父老约，法三章耳：杀人者死，伤人及盗抵罪。〔服虔曰：随轻重制法也。李奇曰：伤人有曲直，盗赃有多少，罪名不可预定；凡言抵罪，未知抵何罪也。师古曰：抵，至也，当也。服、李二说并得之。抵，丁礼翻。〕余悉除去秦法，诸吏民皆案堵如故。〔案，次第也；墙堵也：言不迁动也。去，羌吕翻。〕凡吾所以来，为父老除害，非有所侵暴；无恐！且吾所以还军霸上，待诸侯至而定约束耳。\"乃使人与秦吏行县、乡、邑，告谕之。〔秦制：县大率方百里，十里一亭，十亭一乡，所封食邑。为，于伪翻。行，下孟翻。〕秦民大喜，争持牛、羊、酒食献飨军士。沛公又让不受，曰：\"仓粟多，非乏，不欲费民。\"民又益喜，唯恐沛公不为秦王。\n\n 　　项羽既定河北，率诸侯兵欲西入关。先是，诸侯吏卒、繇使、屯戍过秦中者，秦中吏卒遇之多无状。〔言无善状也。先，悉荐翻。繇，读曰傜。〕及章邯以秦军降诸侯，诸侯吏卒乘胜多奴虏使之，轻折辱秦吏卒。秦吏卒多怨，窃言曰：\"章将军等诈吾属降诸侯。今能入关破秦，大善；即不能，诸侯虏吾属而东，秦又尽诛吾父母妻子，柰何？\"诸将微闻其计，以告项羽。项羽召黥布、蒲将军计曰：\"秦吏卒尚众，其心不服；至关不听，事必危。不如击杀之，而独与章邯、长史欣、都尉翳入秦。\"于是楚军夜击坑秦卒二十余万人新安城南。〔班志，县属弘农郡。师古曰：今谷州县。括地志：新安故城，在洛州渑池县东一十二里。〕\n\n 　　或说沛公曰：\"秦富十倍天下，地形强。闻项羽号章邯为雍王，王关中，〔雍，于用翻。王关之王，于况翻；下欲王同。〕今则来，沛公恐不得有此。可急使兵守函谷关，无内诸侯军；〔内音纳，又如字。今传内从\"人\"者奴对翻；从\"入\"者读为纳。〕稍征关中兵以自益，距之。\"沛公然其计，从之。\n\n 　　已而项羽至关，关门闭；闻沛公已定关中，大怒，使黥布等攻破函谷关。十二月，项羽进至戏。〔戏，许宜翻。〕沛公左司马曹无伤使人言项羽曰：\"沛公欲王关中，令子婴为相，珍宝尽有之。\"欲以求封。项羽大怒，飨士卒，期旦日击沛公军。当是时，项羽兵四十万，号百万，在新丰鸿门；〔新丰县本秦骊邑，高祖七年方置，史以后来县名书之。应劭曰：太上皇思东归，于是高祖改筑城市街里以象丰，徙丰民以实之，故号新丰。孟康曰：鸿门在新丰东十七里，旧大道下阪口名也。姚察云：在新丰古城东，末至戏水，道南有断原，南北洞门是也。水经注：今新丰古城东有阪，长二里余，堑原通道，南北洞开，有同门汰，谓之鸿门。孟康言在新丰东十七里，无之；盖指县治而言，非谓城也。自新丰古城西至霸城五十里，霸城西十里则霸水，又西二十里则长安城。〕沛公兵十万，号二十万，在霸上。\n\n 　　范增说项羽曰：\"沛公居山东时，贪财，好色；今入关，财物无所取，妇女无所幸，此其志不在小。吾令人望其气，皆为龙虎，成五采，此天子气也。〔周礼：眡祲氏掌十煇之法，以观妖祥，辨吉凶。即后世所谓望气者也。晋天文志：天子气，内赤外黄，四方所发之处当有王者。若天子欲有游往处，其地亦先发此气，或如城门隐隐在气雾中，或气象青衣人无手，在日西，或如龙马，或杂色郁郁冲天者，皆帝王之气。〕急击勿失！\"\n\n 　　楚左尹项伯者，〔楚官有左尹、右尹。〕项羽季父也，素善张良，乃夜驰之沛公军，私见张良，具告以事，欲呼与俱去，曰：\"毋俱死也！\"张良曰：\"臣为韩王送沛公；沛公今有急，亡去，不义，不可不语。\"〔为，于伪翻。语，牛倨翻。〕良乃入，具告沛公。沛公大惊。良曰：\"料公士卒足以当项羽乎？\"沛公默然曰：\"固不如也。且为之柰何？\"张良曰：\"请往谓项伯，言沛公之不敢叛也。\"沛公曰：\"君安与项伯有故？\"张良曰：\"秦时与臣游，尝杀人，臣活之。今事有急，故幸来告良。\"沛公曰：\"孰与君少长？\"良曰：\"长于臣。\"〔少，诗照翻。长，知两翻〕。沛公曰：\"君为我呼入，吾得兄事之。\"张良出，固要项伯；〔要，一遥翻。〕项伯即入见沛公。沛公奉巵 酒为寿，约为婚姻，曰：\"吾入关，秋毫不敢有所近，〔文颖曰：毫，秋乃成好，举盛而言也。师古曰：毫成之时，端极纤细，适足喻小，非言其盛。近，其靳翻。〕籍吏民，封府库而待将军。所以遣将守关者，备他盗之出入与非常也。日夜望将军至，岂敢反乎！愿伯具言臣之不敢倍德也。\"〔倍，读曰背。〕项伯许诺，谓沛公曰：\"旦日不可不蚤自来谢。\"沛公曰：\"诺。\"于是项伯复夜去，至军中，具以沛公言报项羽；因言曰：沛公不先破关中，公岂敢入乎！今人有大功而击之，不义也；不如因善遇之。\"项羽许诺。\n\n 　　沛公旦日从百余骑来见项羽鸿门，谢曰：\"臣与将军戮力而攻秦，将军战河北，臣战河南；不自意能先入关破秦，得复见将军于此。今者有小人之言，令将军与臣有隙。\"项羽曰：\"此沛公左司马曹无伤言之；不然，籍何以至此！\"项羽因留沛公与饮。范增数目项羽，〔数，所角翻。〕举所佩玉玦以示之者三；〔玦如环而有缺。增举以示羽，盖欲其决意杀沛公也。〕项羽默然不应。范增起，出，召项庄，谓曰：\"君王为人不忍。若入前为寿，〔若，汝也。师古曰：凡言为寿者，谓进爵于尊者而献无疆之寿。〕寿毕，请以剑舞，因击沛公于坐，杀之。〔坐，徂卧翻。〕不者，若属皆且为所虏！\"庄则入为寿，寿毕，曰：\"军中无以为乐，〔乐，音洛。〕请以剑舞。\"项羽曰：\"诺。\"项庄拔剑起舞。项伯亦拔剑起舞，常以身翼蔽沛公，庄不得击。\n\n 　　于是张良至军门见樊哙。哙曰：\"今日之事何如？\"良曰：\"今项庄拔剑舞，其意常在沛公也。\" 哙曰：\"此迫矣，臣请入，与之同命！\"哙即带剑拥盾入。〔盾，所以蔽身者也。盾，食尹翻。〕军门卫士欲止不内，樊哙侧其盾以撞，卫士仆地。〔撞，丈江翻；击也。〕遂入，披帷立，〔在旁曰帷。释名曰：帷，围也，以自障围也。〕瞋目视项羽，〔瞋，怒目也，昌真翻。〕头发上指，目眦尽裂。〔眦，才赐翻，又在计翻，目际也。〕项羽按剑而跽曰：〔跽，其纪翻，长跪也。〕\"客何为者？\"张良曰：\"沛公之参乘樊哙也。\"项羽曰：\"壮士！赐之巵酒。\"则与斗巵酒。哙拜谢，起，立而饮之。项羽曰：\"赐之彘肩！\"则与一生彘肩。樊哙覆其盾于地，加彘肩其上，拔剑切而啖之。项羽曰：\"壮士复能饮乎？\"〔复，扶又翻。〕樊哙曰：\"臣死且不避，巵酒安足辞！夫秦有虎狼之心，杀人如不能举，刑人如恐不胜；天下皆叛之。怀王与诸将约曰：『先破秦入咸阳者，王之。』今沛公先破秦，入咸阳，毫毛不敢有所近，〔近，其靳翻。〕还军霸上以待将军。劳苦而功高如此，未有封爵之赏，而听细人之说，欲诛有功之人，此亡秦之续耳，窃为将军不取也！\"项羽未有以应，曰：\"坐！\"樊哙从良坐。\n\n 　　坐须臾，沛公起如厕，因招樊哙出。沛公曰：\"今者出，未辞也，为之柰何？\"樊哙曰：\"如今人方为刀俎，我方为鱼肉，何辞为！\"于是遂去。鸿门去霸上四十里，沛公则置车骑，〔置，留也；留车骑于鸿门，不以自随。〕脱身独骑；樊哙、夏侯婴、靳强、纪信等四人〔姓谱：夏侯出自夏后之后，杞简公为楚所灭，其弟佗奔鲁，鲁悼公以佗出自夏后氏，受爵为侯，谓之夏侯，因而命氏。纪，春秋纪侯之后，以国为姓。〕持剑、盾步走，从骊山下道芷阳，间行趣霸上。〔班志：京兆霸陵县，故芷阳也；文帝更名。间，空也；投空隙而行。间，古苋翻。趣，读如趋向之趋，逡须翻；后以义推。又七喻翻。〕留张良使谢项羽，以白璧献羽，玉斗与亚父。沛公谓良曰：\"从此道至吾军，不过二十里耳。度我至军中，公乃入。\"〔度，徒洛翻。〕沛公已去，间至军中，张良入谢曰：\"沛公不胜杯杓，不能辞，〔胜，音升。〕谨使臣良奉白璧一双，再拜献将军足下；玉斗一双，再拜奉亚父足下。\"项羽曰：\"沛公安在？\"良曰：\"闻将军有意督过之，〔师古曰：谓视责也。〕脱身独去，已至军矣。\"项羽则受璧，置之坐上。〔坐，徂卧翻。〕亚父受玉斗，置之地，拔剑撞而破之，曰：\"唉，〔叹恨之声，音乌开翻，又于其翻。〕竖子不足与谋！夺将军天下者，必沛公也；吾属今为之虏矣！\"沛公至军，立诛杀曹无伤。\n\n 　　居数日，项羽引兵西，屠咸阳，杀秦降王子婴，烧秦宫室，火三月不灭；收其货宝、妇女而东。秦民大失望。〔秦民初见沛公无所侵暴而悦，及为项羽残灭，失其初所望也。〕\n\n 　　韩生说项羽曰：\"关中阻山带河，四塞之地，地肥饶，可都以霸。\"项羽见秦宫室皆已烧残破，又心思东归，曰：\"富贵不归故乡，如衣绣夜行，谁知之者！\"韩生退曰：\"人言楚人沐猴而冠耳，果然！\"〔师古曰：沐猴，猕猴也。言虽着人衣冠，其心不类人也。果然，如人之言也。〕项羽闻之，烹韩生。\n\n 　　项羽使人致命怀王；怀王曰：\"如约。\"〔言如前约，使沛公王关中。〕项羽怒曰：\"怀王者，吾家所立耳，非有功伐，〔张晏曰：积功曰伐。〕何以得专主约！天下初发难时，〔谓初起兵时。难，乃旦翻。〕假立诸侯后以伐秦。然身被坚执锐首事，暴露于野〔史记正义曰：暴，蒲北翻，又如字。〕三年，灭秦定天下者，皆将相诸君与籍之力也。怀王虽无功，固当分其地而王之。\"诸将皆曰：\"善！\"春，正月，羽阳尊怀王为义帝，曰：\"古之帝者，地方千里，必居上游。\"〔游，即流也；言居水之上流。〕乃徙义帝于江南，都郴。〔史记曰：长沙郴县。班志，郴县属桂阳郡。盖高祖定天下，方分长沙为桂阳郡也。郴，丑林翻。〕\n\n 　　二月，羽分天下王诸将。羽自立为西楚霸王，〔文颍曰：史记货殖传：淮以北，沛、陈、汝南、南郡为西楚；彭城以东，吴、广陵为东楚；衡山、九江，江南长沙、豫章为南楚。羽欲都彭城，故自称西楚。孟康曰：旧名江陵为南楚，吴为东楚，彭城为西楚。师古曰：孟说是也。〕王梁、楚地九郡，都彭城。〔班志，县属楚国。史记正义曰：徐州县。〕羽与范增疑沛公，而业已讲解，又恶负约，〔恶，乌路翻。〕乃阴谋曰：\"巴、蜀道险，秦之迁人皆居之。\"乃曰：\"巴、蜀亦关中地也。\"故立沛公为汉王，王巴、蜀、汉中，都南郑。〔巴、蜀、汉中，秦所置三郡地也。班志，南郑县属汉中。括地志：南郑县，今梁州治所。近世有李文子者，蜀人也，着蜀鉴曰：南郑自南郑，汉中自汉中。南郑乃古褒国，秦未得蜀以前，先取之。汉中乃金、洋、均、房等州六百里是也。秦既得汉中，乃分南郑以隶之而置郡焉，南郑与汉中为一自此始。春秋\"楚人、巴人灭庸\"，即今均、房两州地。班志，汉中郡治西城，今金州上庸郡是也。〕而三分关中，王秦降将，以距塞汉路：〔塞，悉则翻。〕章邯为雍王，王咸阳以西，都废丘；〔班志：扶风槐里县，周曰犬丘，懿王所都也；秦曰废丘；高祖三年更名。韦昭曰：犬丘，周懿王所都；秦欲废周，故曰废丘。括地志：废丘故城，在雍州始平县东南一十里。〕长史欣者，故为栎阳狱掾，尝有德于项梁；都尉董翳者，本劝章邯降楚；故立欣为塞王，王咸阳以东，至河，都栎阳；〔韦昭曰：塞在长安，名桃林塞。史记正义曰：桃林塞，今华州潼关。师古曰：取河、华之固为厄塞耳，非桃林也。塞，先代翻。栎阳县属冯翊。括地志：汉七年，分栎阳城内为万年县；隋改为大兴县；唐复万年。秦献公所城栎阳故城，在今雍州栎阳县东北二十五里。项梁尝有栎阳逮，请蕲狱掾曹咎书以抵欣而事得已，所谓\"有德于梁\"也。栎，音药。〕立翳为翟王，王上郡，都高奴。〔以上郡北近戎、翟，因以名国。班志，高奴县属上郡。索隐曰：今鄜州有高奴城。括地志：延州城即汉高奴县。杜佑曰：延州，春秋白翟之地；汉为肤施、高奴、临河县地；后魏置东夏州，后改延州，以界内延水为名。董翳都高奴，今金明县是。〕项羽欲自取梁地，乃徙魏王豹为西魏王，王河东，都平阳。〔班志，县属河东郡。〕瑕丘申阳者，张耳嬖臣也，先下河南郡迎楚河上，故立申阳为河南王，都洛阳。〔括地志：洛阳故城，在洛州洛阳县东北二十六里，周公所筑，即成周城也。舆地志：成周之地，秦庄襄王以为洛阳县，三川守治焉。后汉都雒阳，改为\"雒\"。汉以火德，忌水，故去\"洛\"旁\"水\"而加\"隹\"。魏于行次为土；土，水之忌也，水得土而流，土得水而柔，故除\"隹\"而加\"水\"。〕韩王成因故都，都阳翟。赵将司马昂定河内，数有功，故立昂为殷王，王河内，都朝歌。〔河内郡朝歌县，故殷都也，因以名国。〕徙赵王歇为代王。赵相张耳素贤，又从入关，故立耳为常山王，王赵地，治襄国。〔括地志：邢州本汉襄国县；秦置三十六郡，于此置信都县，属巨鹿郡；项羽改曰襄国。予据班志，襄国县属赵国，信都县属信都国，汉盖又分为二县。宋白曰：赵王歇都襄国，今邢州所理龙冈县城是也。〕当阳君黥布为楚将，常冠军，〔冠，古玩翻。〕故立布为九江王，都六。〔班志，当阳县属南郡。九江，应劭曰：江自庐江寻阳分为九。地理志：九江在寻阳县南，皆东合为大江。史记正义曰：九江郡即寿州。楚自陈徙寿春，号曰郢。秦灭楚，于此置九江郡。〕番君吴芮率百越佐诸侯，又从入关，故立芮为衡山王，都邾。〔班志，邾县属江夏郡。括地志：邾故城，在黄州黄冈县东南二十里。番，音婆。〕义帝柱国共敖将兵击南郡，功多，因立敖为临江王，都江陵。〔共，音龚，人姓也。姓谱：共，商诸侯之国。晋有左行共华。又云：郑共叔段后。临江，孟康曰：本南郡，汉改为临江国，江陵县属焉。〕徙燕王韩广为辽东王，都无终。〔故无终子之国。班志，无终县属北平郡，非辽东郡界。盖羽令韩广都于无终，而令并王辽东之地故也。〕燕将臧荼从楚救赵，〔姓谱：臧姓，鲁孝公子臧僖伯之后。〕因从入关，故立荼为燕王，都蓟。〔班志，蓟县属广阳国。师古曰：今幽州县。水经注：蓟城西北隅有蓟丘，故名蓟，音计。〕徙齐王田巿为胶东王，都即墨。齐将田都从楚救赵，因从入关，故立都为齐王，都临菑。项羽方渡河救赵，田安下济北数城，引其兵降项羽，故立安为济北王，都博阳。〔史记正义曰：博阳在济北。班志：太山郡卢县，济北王都。岂博阳即此地邪！余据济北有博关，博阳盖在博关之南也。济，子礼翻。〕田荣数负项梁，〔数，所角翻。〕又不肯将兵从楚击秦，以故不封。成安君陈余弃将印去，不从入关，亦不封。客多说项羽曰：\"张耳、陈余，一体有功于赵，今耳为王，余不可以不封。\"羽不得已，闻其在南皮，〔班志，南皮县属勃海郡。阚駰曰：章武有北皮亭，故此云南。括地志：南皮故城，在沧州南皮县北四里。〕因环封之三县。〔环，音宦。〕番君将梅鋗功多，封十万户侯。\n\n 　　汉王怒，欲攻项羽；周勃、灌婴、樊哙皆劝之。〔灌，风俗通曰：斟灌氏之后。〕萧何谏曰：\"虽王汉中之恶，不犹愈于死乎？\"汉王曰：\"何为乃死也？\"何曰：\"今众弗如，百战百败，不死何为！夫能诎于一人之下而信于万乘之上者，汤、武是也。〔诎，与屈同。信，与伸同。〕臣愿大王王汉中，养其民以致贤人，收用巴、蜀，还定三秦，〔雍、翟、塞为三秦。〕天下可图也。\"汉王曰：\"善！\"乃遂就国；以何为丞相。\n\n 　　汉王赐张良金百镒，珠二斗；良具以献项伯。汉王亦因令良厚遗项伯，〔遗，于季翻。〕使尽请汉中地，项王许之。\n\n 　　夏，四月，诸侯罢戏下兵，〔师古曰：戏，谓军之旌麾也。先是，诸侯从项羽入关者，各帅其兵听命于羽。今既受封爵，各使就国，故总言罢戏下也。一说云：时从羽在戏水之上，故言罢戏下。此说非也。羽见高祖于鸿门，此时已过戏矣；又入烧宫室，不复在戏也。汉书通以戏为麾，许宜翻。〕各就国。项王使卒三万人从汉王之国。楚与诸侯之慕从者数万人，从杜南入蚀中。〔汉京兆杜县之南也。如淳曰：蚀，入汉中道川谷名。近世有程大昌者着雍录曰：以地望求之，关中南面背碍南山，其有微径可达汉中者，唯子午谷在长安正南，其次向西则骆谷。此蚀中，若非骆谷，即是子午谷。李奇蚀，音力。〕张良送至袖中，〔地理志，袖中县属汉中郡。师古曰：袖中，言居袖谷之中。括地志：袖谷在梁州袖城县北五十里南中山。李文子曰：袖谷在袖城北，南谷曰袖，北谷曰斜，同为一谷。自袖谷至凤州界一百三十里，始通斜谷。斜谷在凤翔府郿县。谷中袖水所流，穴山架木而行。〕汉王遣良归韩；良因说汉王烧绝所过栈道，以备诸侯盗兵，〔师古曰：栈，即阁也，今谓之阁道；盖架木为之。栈，士限翻，公休士谏翻。〕且示项羽无东意。\n\n 　　田荣闻项羽徙齐王巿于胶东，而以田都为齐王，大怒。五月，荣发兵距击田都，都亡走楚。〔走，音奏。〕荣留齐王巿，不令之胶东。巿畏项羽，窃亡之国。荣怒，六月，追击杀巿于即墨，自立为齐王。是时，彭越在巨野，有众万余人，无所属。荣与越将军印，使击济北。秋，七月，越击杀济北王安。荣遂并王三齐之地，〔三齐，谓齐及济北、胶东也。王，于况翻。〕又使越击楚。项王命萧公角将兵击越，越大破楚军。\n\n 　　张耳之国，陈余益怒曰：\"张耳与余，功等也；今张耳王，余独侯，此项羽不平！\"乃阴使张同、夏说说齐王荣曰：〔夏说，读曰悦。〕\"项羽为天下宰不平，尽王诸将善地，徙故王于丑地。今赵王乃北居代，余以为不可。闻大王起兵，不听不义；愿大王资余兵击常山，复赵王，请以赵为捍蔽！\"〔师古曰：捍蔽，犹言藩屏也。〕齐王许之，遣兵从陈余。\n\n 　　项王以张良从汉王，韩王成又无功，故不遣之国，与俱至彭城，废以为穰侯；〔班志，穰县属南阳郡。〕已，又杀之。\n\n 　　初，淮阴人韩信，家贫，无行，〔班志：武帝元狩六年，置临淮郡，淮阴县属焉。史记正义曰：今楚州县。无行，言无善行可推择也。行，下孟翻。〕不得推择为吏，又不能治生商贾，〔行卖曰商，坐贩曰贾。治，直之翻。〕常从人寄食饮，人多厌之。信钓于城下，有漂母见信饥，饭信。〔漂，匹妙翻。以水击絮曰漂。饭，扶晚翻。〕信喜，谓漂母曰：\"吾必有以重报母。\"母怒曰：\"大丈夫不能自食；吾哀王孙而进食，岂望报乎！\"淮阴屠中少年有侮信者曰：\"若虽长大，好带刀剑，中情怯耳。\"因众辱之曰：\"信能死，刺我；〔刺，七亦翻。〕不能死，出我袴下！\"〔徐广曰：\"袴\"，一作\"胯\"；胯，股也。汉书作\"跨\"，同耳。师古曰：跨，两股之间。索隐曰：胯，枯化翻。然寻此文作 \"袴\"，欲依字读，何为不通！袴下乃胯下也，何必须要作胯下！〕于是信孰视之，俛出袴下，蒲伏。〔俛，音免，俯首也。伏，蒲北翻。〕一巿人皆笑信，以为怯。\n\n 　　及项梁渡淮，信杖剑从之；居麾下，无所知名。项梁败，又属项羽，羽以为郎中；数以策干羽，羽不用。〔数，所角翻；下同。〕汉王之入蜀，信亡楚归汉，未知名。为连敖，坐当斩；〔据史记表，信为连敖，典客；班表作\"票客\"，索隐以为误。徐广于周□表，以连敖为典客，盖以信表为据。李奇曰：楚官名。如淳曰：连敖，楚官。左传，楚有连尹、莫敖；其后合为一官号。〕其辈十三人皆已斩，次至信，信乃仰视，适见滕公，曰：〔滕公，即夏侯婴；初从高祖为滕令，故号滕公。〕\"上不欲就天下乎，何为斩壮士？\"滕公奇其言，壮其貌，释而不斩；与语，大说之，〔说，读曰悦。〕言于王。王拜以为治粟都尉，〔班表：治粟内史，秦官，掌谷货；都尉盖其属也。至汉，改内史为大司农。〕亦未之奇也。\n\n 　　信数与萧何语，何奇之。汉王至南郑，诸将及士卒皆歌讴思东归，多道亡者。信度何等已数言王，王不我用，即亡去。〔数，所角翻。〕何闻信亡，不及以闻，自追之。人有言【章：传校\"言\"下有\"于\"字。】王曰：\"丞相何亡。\"王大怒，如失左右手。居一二日，何来谒王。王且怒且喜，骂何曰：\"若亡，何也？\"何曰：\"臣不敢亡也，臣追亡者耳。\"王曰：\"若所追者谁？\"何曰：\"韩信也。\"王复骂曰：\"诸将亡者以十数，公无所追；追信，诈也！\"何曰：\"诸将易得耳；至如信者，国士无双。〔师古曰：为国家之奇士。余谓何言汉国之士仅有信一人，他无与比也。〕王必欲长王汉中，无所事信；〔长王，于况翻。〕必欲争天下，非信无可与计事者。顾王策安所决耳！\"王曰：\"吾亦欲东耳，安能郁郁久居此乎！\"何曰：\"计必欲东，能用信，信即留；不能用信，终亡耳。\"王曰：\"吾为公以为将。\"〔吾为，于伪翻。〕何曰：\"虽为将，信不留。\"王曰：\"以为大将。\"何曰：\"幸甚！\"于是王欲召信拜之。何曰：\"王素慢无礼；今拜大将，如呼小儿，此乃信所以去也。王必欲拜之，择良日，斋戒，设坛场，具礼，乃可耳。\"王许之。诸将皆喜，人人各自以为得大将。至拜大将，乃韩信也，一军皆惊。\n\n 　　信拜礼毕，上坐。〔上，时掌翻。坐，徂卧翻。〕王曰：\"丞相数言将军；将军何以教寡人计策？\"信辞谢，因问王曰：\"今东乡争权天下，岂非项王耶？\"〔乡，读曰向。〕汉王曰：\"然。\"曰：\"大王自料，勇悍仁强孰与项王？\"汉王默然良久，曰：\"不如也。\"信再拜贺曰：\"惟信亦以为大王不如也。\"〔\"惟\"，史记作\"惟\"，汉书作\"唯\"。师古曰：唯，弋癸翻，应辞。仲冯曰：\"惟\"字当属下句，读如本字。余谓如汉书本文，则当如师古；如史记本文，则当如仲冯。\"贺曰\"，句断。〕然臣尝事之，请言项王之为人也：项王喑恶叱咤，〔喑，于鸩翻；恶，乌路翻；怀怒气也。叱，昌栗翻；咤，卓嫁翻；发怒声也。〕千人皆废，〔晋灼曰：废，不收也。〕然不能任属贤将；〔属，之欲翻。〕此特匹夫之勇耳。项王见人，恭敬慈爱，言语呕呕，〔索隐曰：呕呕，犹姁姁，同音吁。邓展曰：和好貌。〕人有疾病，涕泣分食饮；至使人，有功当封爵者，印刓敝，忍不能予；〔苏林曰：手弄角讹，不忍授也。余谓角讹者，刓之义；敝，旧敝也。师古曰：刓，五丸翻，苏林太官翻，又音专。〕此所谓妇人之仁也。项王虽霸天下而臣诸侯，不居关中而都彭城；背义帝之约，而以亲爱王诸侯，不平；〔背，蒲妹翻。王，于况翻；下而王，威王、王王、当王同。〕逐其故主而王其将相，又迁逐义帝置江南，所过无不残灭；百姓不亲附，特劫于威强耳。名虽为霸，实失天下心，故其强易弱。今大王诚能反其道，任天下武勇，何所不诛；以天下城邑封功臣，何所不服；以义兵从思东归之士，何所不散！〔散，谓四散而立功。刘氏曰：用东归之兵击东方之敌，此敌无不败散也。贡父曰：何不散者，言义兵无敌，诸侯之兵无不离散以败也。〕且三秦王为秦将，〔谓章邯、司马欣、董翳三人。〕将秦子弟数岁矣，所杀亡不可胜计；〔胜，音升。〕又欺其众，降诸侯，至新安，项王诈坑秦降卒二十余万，唯独邯、欣、翳得脱。秦父兄怨此三人，痛入骨髓。今楚强以威王此三人，秦民莫爱也。大王之入武关，秋毫无所害；除秦苛法，与秦民约法三章；秦民无不欲得大王王秦者。于诸侯之约，大王当王关中，关中民咸知之；大王失职入汉中，秦民无不恨者。今大王举而东，三秦可传檄而定也。\"于是汉王大喜，自以为得信晚，遂听信计，部署诸将所击；〔师古曰：部分而署置之。〕留萧何收巴、蜀租，给军粮食。\n\n 　　八月，汉王引兵从故道出，袭雍；〔春秋释例：掩其不备曰袭。班志，故道县属武都郡。括地志：故道，今凤州两当县。杜佑通典曰：故道，凤州梁泉、两当县地。〕雍王章邯迎击汉陈仓。雍兵败，还走；止，战好畤，又败，〔班志，陈仓县属扶风；唐之岐州宝鸡县是也。杜佑曰：故城在县东二十里。班志，好畤县属扶风。孟康曰：畤，音止，神灵之所止也。师古曰：即今雍州好畤县。宋白曰：汉好畤故县，在今县东南四十三里奉天县界好畤故城是也。李文子曰：在今凤翔天兴县界。〕走废丘。汉王遂定雍地，东至咸阳；引兵围雍王于废丘，而遣诸将略地。塞王欣、翟王翳皆降，以其地为渭南、河上、上郡。〔渭南，后曰京兆；河上，后曰冯翊。〕令将军薛欧、王吸出武关，〔欧，恶后翻。吸，音翕。〕因王陵兵以迎太公、吕后。项王闻之，发兵距之阳夏，不得前。〔夏，音贾。〕\n\n 　　王陵者，沛人也，先聚党数千人，居南阳，至是始以兵属汉。项王取陵母置军中，陵使至，则东乡坐陵母，欲以招陵。〔古以东乡之位为尊。沛公见羽于鸿门，羽东乡坐；韩信东乡坐李左车而师事之，是也。乡，读曰向。〕陵母私送使者。泣曰：\"愿为老妾语陵：善事汉王，汉王长者，终得天下；毋以老妾故持二心。妾以死送使者！\"遂伏剑而死。项王怒，亨陵母。〔为，于伪翻。语，牛倨翻。亨，读曰烹。〕\n\n 　　项王以故吴令郑昌为韩王，以距汉。〔班志，吴县属会稽郡。〕\n\n 　　张良遗项王书曰：\"汉王失职，欲得关中；如约即止，不敢东。\"又以齐、梁反书遗项王曰：〔遗，于季翻。〕\"齐欲与赵并灭楚。\"项王以此故无西意，而北击齐。\n\n 　　燕王广不肯之辽东；臧荼击杀之，并其地。\n\n 　　是岁，以内史沛周苛为御史大夫。〔班表：御史大夫，秦官，位上卿，掌副宰相。应劭曰：侍御史之率，故称大夫。〕\n\n 　　项王使趣义帝行，其群臣、左右稍稍叛之。〔趣，读曰促。〕\n\n 　　二年（丙申，公元前二零五年）\n\n 　　冬，十月，项王密使九江、衡山、临江王击义帝，杀之江中。〔九江王，黥布；衡山王，吴芮；临江王，共敖。〕\n\n 　　陈余悉三县兵，与齐兵共袭常山。常山王张耳败，走汉，谒汉王于废丘；汉王厚遇之。陈余迎赵王于代，复为赵王。赵王德陈余，立以为代王。陈余为赵王弱，国初定，不之国，〔为，于伪翻。〕留传赵王；而使夏说以相国守代。\n\n 　　张良自韩间行归汉：〔间，古苋翻。〕汉王以为成信侯。良多病，未尝特将，〔特将，未尝独将兵也。将，即亮翻。〕常为画策臣，时时从汉王。\n\n 　　汉王如陕，〔陕，失冉翻。〕镇抚关外父老。\n\n 　　河南王申阳降，置河南郡。\n\n 　　汉王以韩襄王孙信为韩太尉，将兵略韩地。信急击韩王昌于阳城，昌降。十一月，立信为韩王；常将韩兵从汉王。\n\n 　　汉王还都栎阳。\n\n 　　诸将拔陇西。\n\n 　　春，正月，项王北至城阳。齐王荣将兵会战，败，走平原，平原民杀之。项王复立田假为齐王。遂北至北海，烧夷城郭、室屋，坑田荣降卒，系虏其老弱、妇女，所过多所残灭。齐民相聚叛之。\n\n 　　汉将拔北地，虏雍王弟平。〔章平也。雍，于用翻。〕\n\n 　　三月，汉王自临晋渡河。〔临晋，注见三卷赧王五年。师古曰：其地在河之西滨，东临晋境，即今之同州朝邑界也。史记正义曰：临晋即蒲津关。〕魏王豹降，将兵从；下河内，虏殷王昂，置河内郡。\n\n 　　初，阳武人陈平，家贫，好读书。里中社，〔孔颖达曰：按祭法曰：大夫以下成群立社曰置社。注云：大夫不得特立社，与民族居，百家以上则共立一社，今时里社是也。如郑此言，则周之政法，百家以上得立社；其秦、汉以来，虽非大夫，民二十五家以上则得立社，故云今之里社。又郑志云：月令\"命民社\"，谓秦社也。自秦以下，民始得立社。〕平为宰，〔师古曰：宰，主切割肉也。〕分肉甚均。父老曰：\"善，陈孺子之为宰！\"平曰：\"嗟乎，使平得宰天下，亦如是肉矣！\"及诸侯叛秦，平事魏王咎于临济，为太仆，〔班表：太仆，秦官，掌舆马。应劭曰：周穆王所置，盖大御众仆之长也。济，子礼翻。〕说魏王，不听。人或谗之，平亡去。后事项羽，赐爵为卿。〔张晏曰：礼秩如卿，不治事。〕殷王反，【章：乙十一行本\"反\"下有\"楚\"字；孔本同；张校同；退斋校同；传校同。】项羽使平击降之；还，拜为都尉，赐金二十镒。\n\n 　　居无何，〔师古曰：言无几时。〕汉王攻下殷，项王怒，将诛定殷将吏。平惧，乃封其金与印，使使归项王；而挺身间行，〔挺，待鼎翻，拔也；言平拔身间出而行也。〕杖剑亡，渡河，归汉王于修武，因魏无知求见汉王。汉王召入，赐食，遣罢就舍。平曰：\"臣为事来，〔为，于伪翻。〕所言不可以过今日。\"于是汉王与语而说之，〔说，读曰悦。〕问曰：\"子之居楚何官？\"曰：\"为都尉。\"是日，即拜平为都尉，使为参乘，典护军。〔使平典护军而监护诸将也。〕诸将尽讙曰：〔讙，音喧，哗然不服之声。〕\"大王一日得楚之亡卒，未知其高下，而即与同载，反使监护长者！\"〔监，古衔翻。〕汉王闻之，愈益幸平。\n\n 　　汉王南渡平阴津，至洛阳新城。〔班志，平阴县属河南郡。水经：河水迳平阴县北。魏文帝改平阴曰河阴。洛阳县属河南郡；新城时属县界，惠帝四年始置新城县。括地志：洛州伊阙县，在州南七十里，本汉新城也；隋文帝改新城为伊阙，取伊阙山为名。〕三老董公遮说王曰：〔班表：十里一亭，亭有长；十亭一乡，乡有三老，掌教化；秦制。横道自言曰遮。说，式芮翻。〕\"臣闻『顺德者昌，逆德者亡』；『兵出无名，〔伐有罪则兵出有名。〕事故不成』。故曰：『明其为贼，敌乃可服。』项羽为无道，放杀其主，〔放，谓迁义帝于郴；杀，谓杀之江中。杀，读曰弑。〕天下之贼也。夫仁不以勇，义不以力，〔文颖曰：以，用也；己有仁，天下归之，可不用勇而天下自服；己有义，天下奉之，可不用力而天下自定。〕大王宜率三军之众为之素服，以告诸侯而伐之，则四海之内莫不仰德，此三王之举也。\" 于是汉王为义帝发丧，袒而大哭，哀临三日，〔如淳曰：袒，亦如礼袒踊也。师古曰：袒，谓脱衣之袖也。袒，徒旱翻。众哭曰临，力禁翻。〕发使告诸侯曰：\"天下共立义帝，北面事之。今项羽放杀义帝江南，大逆无道！寡人悉发关中兵，收三河士，〔韦昭曰：河南、河东、河内也。〕南浮江、汉以下，愿从诸侯王击楚之杀义帝者！\"〔史记正义曰：南收三河士，发关内兵，从雍州入子什道至汉中，历汉水而水，东行至徐州击楚。余谓正义之说迂矣！三河在彭城之北，已不可谓南收三河士。若发关内兵，南浮江、汉，独不能出武关而浮江、汉，而必入子午谷至汉中而下汉水邪！况子午道此时亦未通凿，其可引之而为说乎！此特言发三河士以攻其北，又南浮江、汉，下兵以夹攻之也。服虔曰：汉名王为诸侯。师古曰：非也。当时汉未有此称号，直言诸侯及王耳。〕\n\n 　　使者至赵，陈余曰：\"汉杀张耳，乃从。\"于是汉王求人类张耳者斩之，持其头遗陈余；〔遗，于季翻。〕余乃遗兵助汉。\n\n 　　田荣弟横收散卒，得数万人，起城阳；〔史记正义曰：城阳，濮州雷泽是。余考正义所谓城阳，乃班志济阴郡之城阳县，田荣初与项羽会战之地。荣既败而北走，死于平原，羽遂至北海，烧夷城郭、室屋，则济阴之城阳已隔在羽军之后。田横所起，盖班志城阳国之地，春秋莒之故虚也。羽既连战未能克横，而汉入彭城，遂南从鲁出胡陵至萧以击汉。莒、鲁旧为邻国，则此城阳为莒之故虚明矣。〕夏，四月，立荣子广为齐王，以拒楚。项王因留，连战，未能下，虽闻汉东，既击齐，欲遂破之而后击汉，汉王以故得率诸侯兵凡五十六万人伐楚。到外黄，彭越将其兵三万余人归汉。汉王曰：\"彭将军收魏地得十余城，〔项羽并王梁、楚，徙魏王豹于河东，号西魏王。今越所下外黄十余城，皆梁地也。〕欲急立魏后。今西魏王豹，真魏后。\"乃拜彭越为魏相国，擅将其兵略定梁地。汉王遂入彭城，收其货宝、美人，日置酒高会。\n\n 　　项王闻之，令诸将击齐，而自以精兵三万人南，从鲁出胡陵至萧。〔鲁，即伯禽所都；秦置鲁县，属薛郡；汉后以薛郡为鲁国。史记正义曰：鲁，今兖州曲阜县。萧县，秦属泗水郡；唐徐州萧县是也。〕晨，击汉军而东至彭城，日中，大破汉军。汉军皆走，相随入谷、泗水，死者十余万人。汉卒皆南走山，楚又追击至灵璧东睢水上；〔臣瓒曰：谷、泗二水皆在沛郡彭城。水经注：睢水出陈留县西蒗荡渠，东过沛郡相县；又迳彭城郡之灵璧而东南流，项羽败汉王处也。汉书又云：东逼谷、泗。服虔曰：水名也，在沛国相县界。又详睢水迳谷熟而两分，而睢水为蕲水，故二水所在枝分，通为兼称。谷水之名，盖因地变。然则谷水即睢水也。睢水又东南至下相而入于泗，谓之睢口。泗水又东南过彭城县东北，南至下邳入淮。孟康曰：灵璧故小县，在彭城南。史记正义曰：灵璧在徐州符离县西北九十里。〕汉军却，为楚所挤，〔挤，子诣翻，排也，又子奚翻。〕卒十余万人皆入睢水，水为之不流。围汉王三匝。会大风从西北起，折木，发屋，扬沙石，窈冥昼晦，逢迎楚军，大乱坏散，而汉王乃得与数十骑遁去。欲过沛收家室，而楚亦使人之沛取汉王家；家皆亡，不与汉王相见。\n\n 　　汉王道逢孝惠、鲁元公主，〔鲁元公主，帝女也。服虔曰：元，长也；食邑于鲁。韦昭曰：元，諡也。师古曰：公主，惠帝姊也，以其最长，故号曰元，不得为諡。贡父曰：韦昭是也。〕载以行。楚骑追之，汉王急，推堕二子车下。〔推，吐雷翻。〕滕公为太仆，〔滕公，夏侯婴也。史记曰：婴从击秦军洛阳东，赐爵封，转为滕公。汉书曰：婴为滕令，奉车，故号滕公。班表：太仆，秦官，掌舆马。应劭曰：周穆王所置，盖大御，众仆之长，中大夫也。〕常下收载之；如是者三，曰：\"今虽急，不可以驱，柰何弃之！\"故徐行。汉王怒，欲斩之者十余；滕公卒保护，脱二子。〔卒，子恤翻。〕审食其从太公、吕后间行求汉王，不相遇，反遇楚军；〔审，姓；食其，名。食其，音异基。将间行以避楚军，乃反与楚军相遇也。间，古苋翻；下同。〕楚军与归，项王常置军中为质。〔质，音致。〕\n\n 　　是时，吕后兄周吕侯为汉将兵，居下邑；〔班志，下邑县属梁国。梁国，秦砀郡；汉改焉。宋白曰：今宋州砀山县即古下邑城。〕汉王间往从之，稍稍收其士卒。诸侯皆背汉，复与楚。〔背，蒲妹翻。〕塞王欣、翟王翳亡降楚。\n\n 　　田横进攻田假，假走楚，楚杀之；横遂复定三齐之地。\n\n 　　汉王问群臣曰：\"吾欲捐关以东；等弃之，谁可与共功者？\"〔师古曰：捐关以东，谓不自有其地，将以与人，令其立功共破楚也。余谓等弃之者，言捐以与人，与弃等也。〕张良曰：\"九江王布，楚枭将，〔师古曰：枭，谓最勇健也。〕与项王有隙；彭越与齐反梁地；此两人可急使。而汉王之将，独韩信可属大事，当一面。〔师古曰：属，委也，音之欲翻。〕即欲捐之，捐之此三人，则楚可破也！\"\n\n 　　初，项王击齐，征兵九江，九江王布称病不往，遣将将军数千人行。汉之破楚彭城，布又称病不佐楚。楚王由此怨布，数使使者诮让，〔数，所角翻。以辞相责曰诮让。诮才笑翻。〕召布。布愈恐，不敢往。项王方北忧齐、赵，西患汉，所与者独九江王；又多布材，〔师古曰：多者，犹重也。〕欲亲用之，以故未之击。\n\n 　　汉王自下邑徙军砀，遂至虞，〔班志，虞县属梁国。师古曰：今宋州虞城县。宋白曰：古虞国。舜禅禹，封其子商均于虞；少康奔虞即此。〕谓左右曰：\"如彼等者，无足与计天下事！\"谒者随何进曰：\"不审陛下所谓。\"〔姓谱：随姓，随侯之后。又云：杜伯之玄孙会为晋大夫，食采于随，曰随武子；后因以为姓。〕汉王曰：\"孰能为我使九江，令之发兵倍楚？〔倍，蒲妹翻。〕留项王数月，我之取天下可以百全。\"随何曰：\"臣请使之！\"汉王使与二十人俱。\n\n 　　五月，汉王至荥阳，诸败军皆会，萧何亦发关中老弱未傅者〔傅，读曰附。孟康曰：古者二十而傅；三年耕有一年储，故二十三而后役之。如淳曰：律言二十三傅之，畴官各从其父畴学之；高不满六尺二寸以下为罢癃。汉仪注云：民年二十三为正，一岁为卫士，一岁为材官、骑士，习射御，驰战陈。又曰：年五十六乃得免为庶民，就田里。今老弱未傅者皆发之。未二十为弱，过五十六为老。师古曰：傅，着也；言着名籍给公家傜役也。〕悉诣荥阳，汉军复大振。楚起于彭城，常乘胜逐北，与汉战荥阳南京、索间。〔京县，秦属三川郡；汉改曰河南郡，即郑共叔所居京城也。应劭曰：京县今有大索、小索亭。括地志：京县城在郑州荥阳县东南二十里，荥阳县即大索城。杜顶曰：成皋城东有大索城；又有小索故城，在荥阳县北四里。宋白曰：荥阳县故城在郑州荥泽县南十七里平原上，索水迳其东，即项羽围汉王处；秦三川郡亦曾移理于此。括地志所谓荥阳县即大索城，乃唐之荥阳县。晋灼曰：索，音册。师古音求索之索。〕\n\n 　　楚骑来众，汉王择军中可为骑将者，皆推故秦骑士重泉人李必、骆甲；〔班志，重泉县属冯翊。括地志：重泉故城，在同州蒲城县东南四十五里。姓谱：齐太公之后有公子骆，子孙以为氏。又史记：恶来革之玄孙曰大骆。〕汉王欲拜之。必、甲曰：\"臣故秦民，恐军不信臣；愿得大王左右善骑者傅之。\"〔如淳曰：傅，音附，犹言随从者。〕乃拜灌婴为中大夫令，李必、骆甲为左右校尉，将骑兵击楚骑于荥阳东，大破之，楚以故不能过荥阳而西。汉王军荥阳，筑甬道属之河，以取敖仓粟。〔括地志：敖仓在郑州荥阳西北十五里。县门之东北临汴水，南带三皇山。属，之欲翻。〕\n\n 　　周勃、灌婴等言于汉王曰：\"陈平虽美如冠玉，〔孟康曰：饰冠以玉，光好外见，中无所有也。〕其中未必有也。臣闻平居家时盗其嫂；事魏不容，亡归楚；不中，〔中，竹仲翻。〕又亡归汉。今日大王尊官之，令护军。臣闻平受诸将金，金多者得善处，金少者得恶处。平，反覆乱臣也，愿王察之！\"汉王疑之，召让魏无知。无知曰：\"臣所言者能也，陛下所问者行也。今有尾生、孝己之行，〔尾生，古之信士；或曰，即微生高。孝己，商高宗之子，以孝行着。行，下孟翻。〕而无益胜负之数，陛下何暇用之乎！楚、汉相距，臣进奇谋之士，顾其计诚足以利国家不耳。〔不，读曰否。〕盗嫂、受金，又何足疑乎！\"汉王召让平曰：\"先生事魏不中，事楚而去，今又从吾游，信者固多心乎？\"平曰：\"臣事魏王，魏王不能用臣说，故去事项王。项王不能信人，其所任爱，非诸项，即妻之昆弟，虽有奇士不能用。闻汉王能用人，故归大王。臣裸身来，〔裸，郎果翻，赤身也。〕不受金无以为资。诚臣计画有可采者，愿大王用之；使无可用者，金具在，请封输官，得请骸骨。\"汉王乃谢，厚赐，拜为护军中尉，尽护诸将。诸将乃不敢复言。\n\n 　　魏王豹谒归视亲疾；〔谒归，谓谒告而归也。〕至则绝河津，反为楚。〔豹都平阳，在河东，故断其津济以拒汉军。为，于伪翻。〕\n\n 　　六月，汉王还栎阳。\n\n 　　壬午，立子盈为太子；赦罪人。\n\n 　　汉兵引水灌废丘，废丘降，章邯自杀。尽定雍地，以为中地、北地、陇西郡。〔自置中地郡后，至九年罢，属内史。武帝建元六年，分为右内史；太初元年，更名主爵都尉为右扶风。〕\n\n 　　关中大饥，米斛万钱，人相食。令民就食蜀、汉。\n\n 　　初，秦之亡也，豪桀争取金玉，宣曲任氏独窖仓粟。〔汉有长水宣曲胡骑，高祖功臣有宣曲侯，盖地名也。张揖曰：宣曲，宫名，在昆明池西。师古曰：宣曲，观名。索隐曰：上林赋云：西驰宣曲。当在京辅，今阙其地。窖，工孝翻；穿地以藏粟也。〕及楚、汉相距荥阳，民不得耕种，而豪桀金玉尽归任氏，任氏以此起，富者数世。\n\n 　　秋，八月，汉王如荥阳，命萧何守关中侍太子，为法令约束，立宗庙、社稷、宫室、县邑；事有不及奏决者，辄以便宜施行，上来，以闻。计关中户口，转漕、调兵以给军，未尝乏绝。〔调，徒吊翻。〕\n\n 　　汉王使郦食其往说魏王豹，且召之。豹不听，曰：\"汉王慢而侮人，骂詈诸侯、群臣如骂奴耳，吾不忍复见也！\"〔复，扶又翻。〕于是汉王以韩信为左丞相，与灌婴、曹参俱击魏。\n\n 　　汉王问食其：\"魏大将谁也？\"对曰：\"柏直。\"〔姓谱：柏，柏皇氏之后。颛顼师柏招；帝喾师柏景。春秋柏国为楚所灭。〕王曰：\"是口尚乳臭，〔言其少不经事，弱不任事，若未离乳保之怀者。〕安能当韩信！\"\"骑将谁也？\"曰：\"冯敬。\"曰：\"是秦将冯无择子也，虽贤，不能当灌婴。\"\"步卒将谁也？\"曰：\"项它。\" 曰：\"不能当曹参。吾无患矣！\"韩信亦问郦生：\"魏得无用周叔为大将乎？\"郦生曰：\"柏直也。\"信曰：\"竖子耳！\"遂进兵。\n\n 　　魏王盛兵蒲坂以塞临晋。〔塞，悉则翻。〕信乃益为疑兵，陈船欲渡临晋，而伏兵从夏阳以木罂渡军，袭安邑。〔班志，夏阳县属冯翊，秦之少梁也，秦惠文王十一年更名。史记正义曰：夏阳在同州北韩城界。木罂，服虔曰：以木柙缚罂缶以渡也。韦昭曰：以木为器如罂缶以渡军，无船，且尚密也。师古曰：服说是。罂缶，谓瓶之大腹小口者也。罂，一政翻，康于耕翻。〕魏王豹惊，引兵迎信。九月，信击虏豹，传诣荥阳；〔传，直恋翻，言以驿马传送诣汉王所。〕悉定魏地，置河东、上党、太原郡。\n\n 　　汉之败于彭城而西也，陈余亦觉张耳不死，即背汉。〔背，蒲妹翻。〕韩信既定魏，使人请兵三万人，愿以北举燕、赵，东击齐，南绝楚粮道。汉王许之，乃遣张耳与俱，引兵东，北击赵、代。〔时赵王歇王赵，陈余王代。〕后九月，信破代兵，禽夏说于阏与。信之下魏破代，汉辄使人收其精兵诣荥阳以距楚。 \n",
    "资治通鉴第十卷-汉纪二": "# 汉纪二　\n\n起强圉作噩，尽著雍阉茂，凡二年。\n\n## 太祖高皇帝上之下\n\n### 三年（丁酉，公元前二零四年）\n\n 　　冬十月，韩信、张耳以兵数万东击赵。赵王及成安君陈余闻之，聚兵井陉口，〔陉，音刑。杜佑曰：井陉口在镇州鹿泉县，今谓之土门。按宋白续通典：镇州石邑县有井陉山，甚险固。又，鹿泉县，本汉石邑县地，隋开皇十六年置，至德初改名获鹿。又，井陉县，穆天子传\"天子猎于铏山\"，即此地。注云：燕、赵谓山脊为陉。陉山在县东南十八里，四方高，如井，故曰井陉。〕号二十万。\n\n\n\n 　　广武君李左车说成安君曰：\"韩信、张耳乘胜而去国远斗，〔谓乘取代之胜势也。说，输芮翻。〕其锋不可当。臣闻『千里馈粮，士有饥色；樵苏后爨，〔樵，取薪也；苏，取草也。〕师不宿饱。』今井陉之道，车不得方轨，〔方轨，谓车并行。〕骑不得成列；行数百里，其势粮食必在其后。〔郑康成曰：行道曰粮，谓糒也；止居曰食，谓米也。〕愿足下假臣奇兵三万人，从间路绝其辎重；〔师古曰：间路，微路也。间古苋翻。师古曰：辎，衣车也；重，谓载重物车也；故行者之资，总曰辎重。释名云：辎，厕也，所载衣服杂厕其中。重，直用翻。〕足下深沟高垒必与战。彼前不得斗；退不得还，野无所掠，不至十日，而两将之头可致于麾下；否则必为二子所禽矣。\"成安君尝自称义兵，不用诈谋奇计，曰：\"韩信兵少而疲，如此避而不击，则诸侯谓吾怯而轻来伐我矣。\"\n\n 　　韩信使人间视，知其不用广武君策，则大喜，乃敢引兵遂下。未至井陉口三十里，止舍。〔止军而舍息也。舍，如字。〕夜半，传发，选轻骑二千人，〔传发，传令军中使发兵。〕人持一赤帜，〔汉旗帜皆赤。帜，昌志翻。〕从间道萆山而望赵军。〔如淳曰：萆，音蔽，依山以自覆蔽也。杜佑曰：卑山，音蔽，今名抱犊山，在镇州石邑县。井陉山亦在石邑，意\"间道萆山\"即此地。师古曰：蔽隐于山，使敌不见。〕诫曰：\"赵见我走，必空壁逐我；若疾入赵壁，〔若，汝也。疾，速也。〕拔赵帜，立汉赤帜。\"令其裨将传餐，曰：〔服虔曰：立，驻。传餐，食也。如淳曰：小饭曰餐。言破赵乃当共饱食也。餐，千安翻。〕\"今日破赵会食！\"诸将皆莫信，佯应曰\"诺。\"信曰：\"赵已先据便地为壁；且彼未见吾大将鼓，未肯击前行，〔行，户刚翻。〕恐吾至阻险而还也。\"〔信盖谓赵聚兵塞井陉之口，欲俟信出险而后击之；若见前锋便纵兵接战，则信必将阻险而还师也。还，音旋，又如字。〕乃使万人先行，出，背水陈；〔史记正义曰：绵蔓水自并州北流入井陉县界，即信背水陈处。背，蒲妹翻。陈，读曰阵。〕赵军望见而大笑。\n\n 　　平旦，信建大将旗鼓，鼓行出井陉口；赵开壁击之，大战良久。于是信与张耳佯弃鼓旗，走水上军；〔走，音奏。〕水上军开入之，复疾战。赵果空壁争汉旗鼓，逐信、耳。信、耳已入水上军，军皆殊死战，〔师古曰：殊，绝也；言决意必死。〕不可败。〔败，补迈翻。〕信所出奇兵二千骑共候赵空壁逐利，则驰入赵壁，皆拔赵旗，立汉赤帜二千。赵军已不能得信等，欲还归壁；壁皆汉赤帜，见而大惊，以为汉皆已得赵王将矣，〔将，即亮翻。〕兵遂乱，遁走，赵将虽斩之，不能禁也。于是汉兵夹击，大破赵军，斩成安君泜水上，〔水经注：泜水即井陉山水，世谓之鹿泉水，东北流，屈迳陈余垒，又东注绵蔓水。师古曰：泜，音祗，又丁计翻，又丁礼翻。〕禽赵王歇。\n\n 　　诸将效首虏，毕贺，因问信曰：\"兵法：『右倍山陵，前左水泽。』今者将军令臣等反背水陈，曰『破赵会食』，〔倍，与背同，蒲妹翻。〕臣等不服，然竟以胜。此何术也？\"信曰：\"此在兵法，顾诸君不察耳！兵法不曰：『陷之死地而后生，〔孙子九地：疾战则存、不战则亡为死地。曹操注曰：前有高山，后有大水，进不得，退有碍者。〕置之亡地而后存』？且信非得素拊循士大夫也，此所谓『驱市人而战之』，〔师古曰：言如忽入市廛，驱其人以赴战，非素所习练者也。〕其势非置之死地，使人人自为战；今予之生地，皆走，宁尚可得而用之乎！\"〔予，读曰与；下同。〕诸将皆服，曰：\"善！非臣所及也。\"\n\n 　　信募生得广武君者予千金。有缚致麾下者，信解其缚，东乡坐，师事之。〔予，读曰与。乡，读曰向。〕问曰：\"仆欲北伐燕，东伐齐，何若而有功？\"〔何若，犹言何如也。〕广武君辞谢曰：\"臣，败亡之虏，何足以权大事乎！\"〔权，所以称物，见其轻重也。左车盖谓兵者国之大事，如己者败亡之余，不足以审处其轻重。〕信曰：\"仆闻之：百里奚居虞而虞亡，在秦而秦霸；〔百里奚，虞之大夫，虞公不能用以亡；秦穆公信而用之，遂霸西戎。〕非愚于虞而智于秦也，用与不用，听与不听也。诚令成安君听足下计，若信者亦已为禽矣；以不用足下，故信得侍耳。〔言得侍左右以求教。〕今仆委心归计，愿足下勿辞！\"广武君曰：\"今将军涉西河，虏魏王，禽夏说；东下井陉，不终朝而破赵二十万众，诛成安君；名闻海内，威震天下，农夫莫不辍耕释耒，褕衣甘食，〔褕，音瑜；靡也。此言当时之人，畏信之威声，不能自保其生业，皆辍耕、释耒，褕靡其衣，甘毳其食，以苟生于旦夕，不复为久远计。〕倾耳以待命者，此将军之所长也。然而众劳卒罢，〔罢，读曰疲。〕其实难用。今将军欲举倦敝之兵顿之燕坚城之下，欲战不得，攻之不拔，情见势屈；〔兵，诡道也，乘势以为用者也。见，显露也。屈，尽也。吾之情见则敌知所备，势屈则敌得乘吾之敝矣。见，贤遍翻。屈，其勿翻。〕旷日持久，粮食单竭。〔单，与殚同，尽也。〕燕既不服，齐必距境以自强。燕、齐相持而不下，则刘、项之权未有所分也，此将军所短也。善用兵者，不以短击长而以长击短。\"韩信曰：\"然则何由？\"〔由，从也，言当从何计也。〕广武君对曰：\"方今为将军计，莫如按甲休兵，镇抚赵民，百里之内，牛酒日至，以飨士大夫；北首燕路，〔首，式救翻；头之所向曰首。〕而后遣辨士奉咫尺之书，〔师古曰：八寸曰咫。咫尺者，言其简牍或长咫，或长尺，喻轻率也。〕暴其所长于燕，〔暴，显也，示也，露也。〕燕必不敢不听从。燕已从而东临齐，虽有智者，亦不知为齐计矣。如是，则天下事皆可图也。兵固有先声而后实者，此之谓也。\"韩信曰：\"善！\"从其策，发使使燕，燕从风而靡，遣使报汉，且请以张耳王赵，汉王许之。楚数使奇兵渡河击赵，〔数，所角翻。〕张耳、韩信往来救赵，因行定赵城邑，发兵诣汉。\n\n 　　甲戌晦，〔月尽为晦。〕日有食之。\n\n 　　十一月，癸卯晦，日有食之。\n\n 　　随何至九江，九江太宰主之，〔此太宰非周官之太宰。汉奉常属官有太宰。师古曰：具食之官。信使入国，必使人为之主；时布使太宰主何也。〕三日不得见。随何说太宰曰：\"王之不见何，必以楚为强，汉【章：乙十一行本\"汉\"上有\"以\"字；孔本同；传校同。】为弱也。此臣之所以为使。〔说，输芮翻；下同。使，疏吏翻。〕使何得见，言之而是，大王所欲闻也；言之而非，使何等二十人伏斧质九江市，足以明王倍汉而与楚也。\"〔倍，与背同，蒲妹翻。〕太宰乃言之王。\n\n 　　王见之。随何曰：\"汉王使臣敬进书大王御者，窃怪大王与楚何亲也？\"九江王曰：\"寡人北乡而臣事之。\"随何曰：\"大王与项王俱列为诸侯，北乡而臣事之者，〔乡，读曰向；下同。〕必以楚为强，可以托国也。项王伐齐，身负版筑，为士卒先。〔李奇曰：版，墙版也；筑，杵也。〕大王宜悉九江之众，身自将之，为楚前锋；〔将，即亮翻。〕今乃发四千人以助楚。夫北面而臣事人者，固若是乎？汉王入彭城，项王未出齐也。大王宜悉九江之兵渡淮，日夜会战彭城下；大王乃抚万人之众，无一人渡淮者，垂拱而观其孰胜。〔垂拱者，垂衣拱手也。〕夫托国于人者，固若是乎？大王提空名以乡楚而欲厚自托，臣窃为大王不取也！然而大王不背楚者，以汉为弱也。夫楚兵虽强，天下负之以不义之名，以其背盟约而杀义帝也。〔背，蒲妹翻。〕汉王收诸侯，还守成皋、荥阳，下蜀、汉之粟，深沟壁垒，分卒守徼乘塞。〔徼，循也。凡边谓之边徼，盖使人循徼，机〔讥〕禁奸非，因以名之。索隐曰：徼，谓边境亭障，以徼绕边陲，常守之也。徼，吉吊翻。乘，登也；登塞垣而守之。〕楚人深入敌国八九百里，〔言楚自彭城至荥阳、成皋，中间有梁地间之；彭越时反梁地，是楚之敌国也，故云深入敌国八九百里。〕老弱转粮千里之外。汉坚守而不动，楚进则不得攻，退则不能解，故曰楚兵不足恃也。使楚胜汉，则诸侯自危惧而相救；夫楚之强，适足以致天下之兵耳。故楚不如汉，其势易见也。今大王不与万全之汉而自托于危亡之楚，臣窃为大王惑之！〔易，以豉翻。为，于伪翻。〕臣非以九江之兵足以亡楚也；大王发兵而倍楚，〔倍，与背同，蒲妹翻。〕项王必留，留数月，汉之取天下可以万全。臣请与大王提剑而归汉，汉王必裂地而封大王；又况九江必大王有也。\"九江王曰：\"请奉命。\"阴许畔楚与汉，未敢泄也。\n\n 　　楚使者在九江，舍传舍，〔传舍，客舍也；前客舍之而去，后客复来舍之，传相受也，故谓之传舍。传，直恋翻。〕方急责布发兵。随何直入，坐楚使者上，曰：\"九江王已归汉，楚何以得发兵？\"布愕然。楚使者起。何因说布曰：\"事已构，〔师古曰：构，结也；言背楚之事已结成也。〕可遂杀楚使者，无使归，而疾走汉并力。\"布曰：\"如使者教。\"于是杀楚使者，因起兵而攻楚。\n\n 　　楚使项声、龙且攻九江，〔且，子余翻。龙，姓；且，名。〕数月，龙且破九江军。布欲引兵走汉，恐楚兵杀之，乃间行与何俱归汉。十二月，九江王至汉。汉王方踞床洗足，召布入见。〔见，贤遍翻。〕布大怒，悔来，欲自杀；及出就舍，帐御、饮食、从官皆如汉王居，布又大喜过望。〔师古曰：高帝以布先久为王，恐其意自尊大，故峻其礼，令布折服；已而美其帷帐，厚其饮食，多其从官，以悦其心。此权道也。帐，若今之帐设也；御，谓服御也。从，才用翻。〕于是乃使人入九江；楚已使项伯收九江兵，尽杀布妻子。布使者颇得故人、幸臣，将众数千人归汉。汉益九江王兵，与俱屯成皋。\n\n 　　楚数侵夺汉甬道，〔数，所角翻。〕汉军乏食。汉王与郦食其谋桡楚权。〔食其，音异基。桡，女教翻，弱也；其字从\"木\"。〕食其曰：\"昔汤伐桀，封其后于杞；武王伐纣，封其后于宋。今秦失德弃义，侵伐诸侯，灭其社稷，使无立锥之地。陛下诚能复立六国之后，此其君臣、百姓必皆戴陛下之德，莫不向风慕义，愿为臣妾。德义已行，陛下南乡称霸，楚必敛袵而朝。\"〔袵，衣襟也。乡，读曰向。朝，直遥翻。〕汉王曰：\"善！趣刻印，先生因行佩之矣。\"〔言将使食其行使六国，授之以印而使佩之。趣，读曰促；下同。〕\n\n 　　食其未行，张良从外来谒。汉王方食，曰：\"子房前！〔子房，张良字也。〕客有为我计桡楚权者，\"具以郦生语告良，曰：\"何如？\"良曰：\"谁为陛下画此计者？陛下事去矣！\"汉王曰：\"何哉？\"对曰：\"臣请借前箸，为大王筹之，〔时汉王方食，故良言愿借食前之箸，就用指画。郑玄曰：今人或谓箸为挟提。〕昔汤、武封桀、纣之后者，度能制其死生之命也；〔度，徒洛翻。〕今陛下能制项籍之死命乎？其不可一也。武王入殷，表商容之闾，释箕子之囚，封比干之墓；〔商容，殷贤人。里门曰闾。表，显异也。纣囚箕子，杀比干；武王克殷，释箕子囚，封比干墓。韩诗外传曰：商容执羽龠，冯于马徒，欲以化纣而不能，遂去，伏于太行山。武王欲以为三公，辞而不受。郑玄曰：商家乐官，知礼容，所以礼署称容台。〕今陛下能乎？其不可二也。发巨桥之粟，散鹿台之钱，〔服虔曰：巨桥，仓名。许慎曰：巨鹿之大桥有漕粟。杜佑曰：巨桥仓在今广平郡曲周县。臣瓒曰：鹿台今在朝歌城中；刘向曰：其大三里，高千尺。〕以赐贫穷；今陛下能乎？其不可三也。殷事已毕，偃革为轩，〔苏林曰：革者，兵车也；轩者，朱轩、皮轩也；谓废兵车而乘车也。说文曰：轩，曲周屏车。如淳曰：革者，革车也；轩者，赤黻乘轩也；偃武备而治礼乐也。〕倒载干戈，示天下不复用兵；今陛下能乎？其不可四也。〔复，扶又翻。〕休马华山之阳，示以无为；今陛下能乎？其不可五也。〔华，户化翻。〕放牛桃林之阴，〔晋灼曰：桃林在弘农閺乡南谷中。山海经曰：夸父之山，北有林焉，名曰桃林，广围三百里。十三州记：弘农有桃丘聚，即桃林也。师古曰：桃林山谷在閺乡县东南，西南去湖城县三十五里。〕以示不复输积；今陛下能乎？其不可六也。天下游士，离其亲戚，弃坟墓，去故旧，从陛下游者，徒欲日夜望咫尺之地。今复立六国之后，天下游士各归事其主，从其亲戚，反其故旧、坟墓，陛下谁与取天下乎？其不可七也。且夫楚唯无强，六国立者复桡而从之，〔服虔曰：惟当使楚无强，强则六国弱而从之。晋灼曰：当今惟楚大，无有强之者；若复立六国，六国皆桡而从之，陛下安得而臣之乎！〕陛下焉得而臣之？其不可八也。诚用客之谋，陛下事去矣！\"汉王辍食，吐哺，骂曰：〔哺，音步，食在口中者。〕\"竖儒几败而公事！\"〔而，汝也。公，尊称也。高祖嫚骂人，率曰\"而公\"、\"乃公\"，盖自尊辞。几，居依翻。〕令趣销印。\n\n 　　荀悦论曰：夫立策决胜之术，其要有三：一曰形，二曰势，三曰情。形者，言其大体得失之数也；势者，言其临时之宜、进退之机也；情者，言其心志可否之实也。故策同、事等而功殊者，三术不同也。\n\n 　　初，张耳、陈余说陈涉以复六国，自为树党；〔事见七卷秦二世元年。〕郦生亦说汉王。所以说者同而得失异者，陈涉之起，天下皆欲亡秦；而楚、汉之分未有所定，今天下未必欲亡项也。故立六国，于陈涉，所谓多己之党而益秦之敌也；且陈涉未能专天下之地也，所谓取非其有以与于人，行虚惠而获实福也。立六国，于汉王，所谓割己之有而以资敌，设虚名而受实祸也。此同事而异形者也。\n\n 　　及宋义待秦、赵之毙，〔事见八卷秦二世三年。〕与昔卞庄刺虎同说者也。〔卞庄子刺虎。管竖子止之曰：\"两虎方食牛，牛甘必争斗，则大者伤，小者亡；从伤而刺，一举必有两获。\"庄子然之，果获二虎。〕施之战国之时，邻国相攻，无临时之急，则可也。战国之立，其日久矣，一战胜败，未必以存亡也；其势非能急于亡敌国也，进乘利，退自保，故累力待时，乘【章：乙十一行本\"乘\"作\"承\"；孔本同；传校同。】敌之毙，其势然也。今楚、赵所起，其与秦势不并立，安危之机，呼吸成变，进则定功，退则受祸。此同事而异势者也。\n\n 　　伐赵之役，韩信军于泜水之上而赵不能败。〔事见上卷三年。〕彭城之难，汉王战于睢水之上，士卒皆赴入睢水而楚兵大胜，〔事见上卷二年。难，乃旦翻。〕何则？赵兵出国迎战，见可而进，知难而退，怀内顾之心，无出死之计；韩信军孤在水上，士卒必死，无有二心，此信之所以胜也。汉王深入敌国，置酒高会，士卒逸豫，战心不固；楚以强大之威而丧其国都，〔丧，息浪翻。〕士卒皆有愤激之气，救败赴亡之急，以决一旦之命，此汉之所以败也。且韩信选精兵以守，而赵以内顾之士攻之；项羽选精兵以攻，而汉以怠惰之卒应之。此同事而异情者也。\n\n 　　故曰：权不可豫设变不可先图；与时迁移，应物变化，设策之机也。\n\n 　　王谓陈平曰：\"天下纷纷，何时定乎？\"陈平曰：\"项王骨鲠之臣，亚父、钟离昧、龙且、周殷之属，〔钟离，古钟离子之后，以国为姓。龙姓出于龙伯氏；又曰，出于舜纳言之龙。师古曰：昧，莫曷翻，其字从本末之末。且，子余翻。〕不过数人耳。大王诚能捐数万斤金，行反间，间其君臣，以疑其心；〔间，古苋翻。〕项王为人，意忌信谗，必内相诛，汉因举兵而攻之，破楚必矣。\"汉王曰：\"善！\"乃出黄金四万斤与平，恣所为，不问其出入。平多以金纵反间于楚军，宣言：\"诸将钟离昧等为项王将，功多矣，然而终不得裂地而王，欲与汉为一，以灭项氏而分王其地。\"项羽果意不信钟离昧等。\n\n 　　夏，四月，楚围汉王于荥阳，急；汉王请和，割荥阳以西者为汉。亚父劝羽急攻荥阳；汉王患之。项羽使使至汉，陈平使为大牢具。〔大，读曰太。古者诸侯遗使交聘，其牢礼各如其命数，以三牲具为一牢。秦灭古法，军兴之时，不能备古之牢礼，故以太牢具为盛礼。孔颖达曰：按周礼：膳夫，王日一举，鼎十有二物，谓太牢也。是周公制礼，天子日食太牢，则诸侯日食少牢，大夫日食特牲，士日食特豚。至后世衰乱，玉藻云：天子日食少牢，朔月太牢；诸侯日食特牲，朔月少牢。则知大夫日食特豚，朔月特牲；士日食无文，朔月特豚。故内则云：见子具朔食。注云：天子太牢，诸侯少牢，大夫特豕，士特豚。诸侯祭以太牢，得杀牛；诸侯之大夫祭以少牢，得杀羊；天子大夫祭亦得杀牛，其诸侯及大夫飨食宾得用牛也。故大行人掌客，诸侯待宾，皆用牛也。公食大夫礼，大夫食宾礼，亦用牛也。〕举进，见楚使，即佯惊曰：\"吾以为亚父使，乃项王使！\"复持去，更以恶草具进楚使。〔服虔曰：去肴肉，更以恶草之具。恶，麤恶；草，草率也。〕楚使归，具以报项王；项王果大疑亚父。亚父欲急攻下荥阳城，项王不信，不肯听。亚父闻项王疑之，乃怒曰：\"天下事大定矣，君王自为之，愿赐【章：乙十一行本\"赐\"作\"请\"；孔本同。】骸骨！\"归，未至彭城，疽发背而死。〔疽，千余翻，痈疮也。〕\n\n 　　五月，将军纪信言于汉王曰：\"事急矣！臣请诳楚，〔诳，居况翻，欺也。〕王可以间出。\"〔间，古苋翻。〕于是陈平夜出女子东门二千余人，楚因四面击之。纪信乃乘王车，黄屋，左纛，〔李斐曰：天子车以黄绘为盖里。纛，羽幢也，在乘舆车衡左方上柱之。蔡邕曰：以牦牛尾为之，大如斗，或在騑头，或在衡。应劭曰：雉尾为之，在左骖，当镳上。师古曰：应说非。尔雅翼：牦，西南夷长髦牛也，似牛，而四节、腹下及肘皆有赤毛长尺余，而尾尤佳，其大如斗。天子之车左纛，以此牛尾为之，系之左騑马轭上。盖马在中曰服，在外曰騑，騑，即骖也；安最外马头上，以乱马目，不令相见也。纛，徒倒翻，又音毒。〕曰：\"食尽，汉王降。\"楚皆呼万岁，之城东观。以故汉王得与数十骑出西门遁去，令韩王信与周苛、魏豹、枞公守荥阳。〔枞，千容翻。〕羽见纪信，问：\"汉王安在？\"曰：\"已出去矣。\"羽烧杀信。周苛、枞公相谓曰：\"反国之王，难与守城！\"因杀魏豹。\n\n 　　汉王出荥阳，至成皋，入关，收兵欲复东，辕生说汉王曰：〔辕，姓也。姓谱：陈大夫辕涛涂之后。以其所本考之，亦与爰、袁二姓通。〕\"汉与楚相距荥阳数岁，汉常困。愿君王出武关，项王必引兵南走。王深壁勿战，令荥阳、成皋间且得休息，使韩信等得安辑河北赵地，连燕、齐，〔师古曰：辑，与集同，谓和合也。诗序曰：\"劳来还定安集之\"；春秋左氏传曰：\"群臣辑睦\"。他皆类此。〕君王乃复走荥阳。如此，则楚所备者多，力分；汉得休息，复与之战，破之必矣！\"汉王从其计，出军宛、叶间。〔班志，二县属南阳郡。史记正义曰：宛，邓州县。叶，汝州县。宛，于元翻。叶，式涉翻。〕与黥布行收兵。羽闻汉王在宛，果引兵南；汉王坚壁不与战。\n\n 　　汉王之败彭城，解而西也，彭越皆亡其所下城，独将其兵北居河上，常往来为汉游兵击楚，绝其后粮。是月，彭越渡睢，与项声、薛公战下邳，破，杀薛公。〔睢，音虽。〕羽乃使终公守成皋，〔终，姓也。姓谱曰：陆终之后。〕而自东击彭越。汉王引兵北，击破终公，复军成皋。\n\n 　　六月，羽已破走彭越，闻汉复军成皋，乃引兵西拔荥阳城，生得周苛。羽谓苛：\"为我，将以公为上将军，封三万户。\"周苛骂曰：\"若不趋降汉，今为虏矣；若非汉王敌也！\"羽烹周苛，并杀枞公而虏韩王信，遂围成皋。汉王逃，〔汉书\"逃\"作\"跳\"；如淳音逃；史记项羽纪作\"逃\"；索隐：徒雕翻。晋灼曰：跳，独出意。如淳曰：逃，谓走也。余谓左氏传例：民逃其上曰溃，在上曰逃。太史公盖用此例，温公仍之。逃，当如字。〕独与滕公共车出成皋玉门，〔张晏曰：玉门，成皋北门。〕北渡河，宿小修武传舍。〔晋灼曰：在大修武城东。〕晨，自称汉使，驰入赵壁。张耳、韩信未起，即其卧内，夺其印符以麾召诸将，易置之。信、耳起，乃知汉王来，大惊。汉王既夺两人军，即令张耳循【章：乙十一行本\"循\"作\"徇\"。】行，备守赵地。〔行，下孟翻。〕拜韩信为相国，收赵兵未发者击齐。诸将稍稍得出成皋从汉王。楚遂拔成皋，欲西；汉使兵距之巩，〔班志，巩县属河南郡，即东周君所居。汝洛地图云：巩，固也。巩县在洛水之间，言四面有山，可以巩固。〕令其不得西。\n\n 　　秋，七月，有星孛于大角。〔隋天文志：孛，彗之属也；偏指曰彗，芒气四出曰孛。孛者，孛孛然，非常恶气之所生也。内不有大乱，必有大兵。天下合谋，暗蔽不明，有所伤害。晏子曰：\"君若不改，孛星将出，彗何惧乎！\"由是言之，灾甚于彗。孛，蒲内翻，又蒲没翻。班志：房南众星曰骑官，左角理，右角将。大角者，天王帝坐廷。〕\n\n 　　临江王敖薨，子尉嗣。\n\n 　　汉王得韩信军，复大振。八月，引兵临河，南乡，军小修武，欲复与楚战。〔乡，读曰向。复，扶又翻。〕郎中郑忠说止汉王，〔汉制：议郎、中郎，秩比六百石；侍郎，比四百石；郎中，比三百石；皆属郎中令。说，式芮翻。〕使高垒深堑勿与战。〔堑，七艳翻。〕汉王听其计，使将军刘贾、卢绾将卒二万人，〔绾，乌板翻。〕骑数百，渡白马津，入楚地，佐彭越，烧楚积聚，以破其业，〔师古曰：积聚，所畜军粮刍藁之属也。积，子赐翻。聚，才喻翻。〕无以给项王军食而已。楚兵击刘贾，贾辄坚壁不肯与战，而与彭越相保。\n\n 　　彭越攻徇梁地，下睢阳、外黄等十七城。〔睢阳，秦县，属砀郡，汉属梁国，故微子所封国也；唐为宋州宋城县。杜佑曰：汉外黄故城，在陈留郡雍丘县东，春秋\"齐桓公会诸侯于葵丘\"，即此。〕九月，项王谓大司马曹咎曰：\"谨守成皋！即汉王欲挑战，〔挑，徒了翻。〕慎勿与战，勿令得东而已。我十五日必定梁地，复从将军。\"羽引兵东行，击陈留、外黄、睢阳等城，皆下之。\n\n 　　汉王欲捐成皋以东，屯巩、洛以距楚。郦生曰：\"臣闻『知天之天者，王事可成』；王者以民为天，而民以食为天。〔大戴礼曰：食谷者智慧而巧。古史考曰：古者茹毛饮血，燧人氏钻火，而人始裹肉而燔之曰炮。神农时，人方食谷，加米于烧石之上而食之。及黄帝时，始有釜甑，火食之道成矣。〕夫敖仓，天下转输久矣，臣闻其下乃有藏粟甚多。楚人拔荥阳，不坚守敖仓，乃引而东，令适卒分守成皋，〔适，读曰谪。卒，谓卒之有罪谪者，所谓谪戍也。〕此乃天所以资汉也。方今楚易取而汉反却，〔易，以豉翻。〕自夺其便，臣窃以为过矣！且两雄不俱立，楚、汉久相持不决，海内摇荡，农夫释耒，〔耒，手耕曲木也。〕工女下机，天下之心未有所定也。愿足下急复进兵，收取荥阳，据敖仓之粟，塞成皋之险，杜太行之道，距蜚狐之口，〔如淳曰：上党壶关也。臣瓒曰：飞狐口在代郡。师古曰：瓒说是，壶关无飞狐之名。地道记：恒山在上曲阳县西北百四十里，北行四百五十里，得恒山岋，号飞狐口，北则代郡也。水经注：代郡南四十里有蜚狐关。史记正义曰：按蔚州飞狐县北百五十里有秦、汉故代郡城，西南有山，俗号蜚狐口。塞，悉则翻。行，户刚翻。〕守白马之津，以示诸侯形制之势，〔谓因地形而据之以制敌。〕则天下知所归矣。\"王从之，乃复谋取敖仓。\n\n 　　食其又说王曰：\"方今燕、赵已定，唯齐未下。诸田宗强，负海、岱，阻河、济，〔齐地东至海，南至太山，故曰负海、岱；西阻清济，北阻浊河，故曰阻河、济。济，子礼翻。〕南近于楚，〔近，其靳翻。〕人多变诈；足下虽遣数万师，未可以岁月破也。臣请得奉明诏说齐王，使为汉而称东藩。\"〔考异曰：史记、汉书皆以食其劝取敖仓及请说齐合为一事，独刘向新序分为二；臣谓分为二者是。〕上曰：\"善！\"\n\n 　　乃使郦生说齐王曰：\"王知天下之所归乎？\"王曰：\"不知也。天下何所归？\"郦生曰：\"归汉！\"曰：\"先生何以言之？\"曰：\"汉王先入咸阳；项王负约，王之汉中。项王迁杀义帝；汉王闻之，起蜀、汉之兵击三秦，出关而责义帝之处。收天下之兵，立诸侯之后；降城即以侯其将，得赂即以分其士；与天下同其利，豪英贤才皆乐为之用。〔乐音洛。〕项王有倍约之名，杀义帝之负；〔毛晃曰：背恩亡德曰负。倍，与背同，蒲妹翻。〕于人之功无所记，于人之罪无所忘；战胜而不得其赏，拔城而不得其封，非项氏莫得用事；天下畔之，贤才怨之，而莫为之用，故天下之事归于汉王，可坐而策也！夫汉王发蜀、汉，定三秦；涉西河，破北魏；〔河自砥柱以上、龙门以下为西河。索隐曰：北魏，谓魏王豹，豹国于河北故也。亦谓之西魏，以大梁于安邑为东也。〕出井陉，诛成安君；此非人之力也，天之福也！今已据敖仓之粟，塞成皋之险，守白马之津，杜太行之阪，距蜚狐之口；天下后服者先亡矣。〔郦生之说，形格势禁之说也。盖据敖仓，塞成皋，则项羽不能西；守白马，杜太行，距蜚狐，则河北燕、赵之地尽为汉有，齐、楚将安归乎！白马津在唐滑州。太行阪在唐泽州界。杜佑曰：蔚州飞狐县，汉广昌县地；飞狐口在县北，即汉之飞狐道，通妫川郡怀戎县。〕王疾先下汉王，齐国可得而保也；不然，危亡可立而待也！\"先是，齐闻韩信且东兵，使华无伤、田解将重兵屯历下，军【章：乙十一行本无\"军\"字；孔本同；退齐校同；传校同。熊校云：元本\"军\"作\"下\"，\"下\"字衍；胡刻改作\"军\"，非。】以距汉。〔先，悉荐翻。华，户化翻，姓也。姓谱：宋华父督始立华氏。张揖曰：济南历山之下。余据郦食其传曰：\"军于历城\"，则历下即济南郡历城县。〕及纳郦生之言，遣使与汉平，乃罢历下守战备，与郦生日纵酒为乐。〔乐，音洛。〕\n\n 　　韩信引兵东，未度平原，闻郦食其已说下齐，欲止。辨士蒯彻说信曰：\"将军受诏击齐，而汉独发间使下齐，〔间，古苋翻。使，疏吏翻。〕宁有诏止将军乎，何以得毋行也？且郦生，一士，伏轼掉三寸之舌，〔轼，车前横木，人所凭者。掉，徒钓翻，摇也。〕下齐七十余城；将军以数万众，岁余乃下赵五十余城。为将数岁，反不如一竖儒之功乎！\"于是信然之，遂渡河。\n\n### 四年（戊戌，公元前二零三年）\n\n 　　冬，十月，信袭破齐历下军，遂至临淄。齐王以郦生为卖己，乃烹之；引兵东走高密，〔高密县在胶西，宣帝本始元年为高密国。宋白曰：高密，春秋时晏平仲所食邑。〕使使之楚请救。田横走博阳，〔此据史记也。班书作\"横走博\"。博阳近清河博关，此正韩信自赵进兵之路。临淄既破，君、相皆出走。其后韩信既虏田广于潍水，灌婴又败田横于嬴下。嬴县亦属太山郡。括地志：故嬴城在兖州博城县东北百里。唐之博城，汉太山之博县；此博阳，即博城之阳。〕守相田光走城阳，〔相，息亮翻。〕将军田既军于胶东。〔括地志：即墨故城在莱州胶水县南六十里，古齐地，汉为胶东国，以其地在胶水之东也。〕\n\n 　　楚大司马咎守成皋，汉数挑战，〔数，所角翻。挑，徒了翻。〕楚军不出。使人辱之，数日，咎怒，渡兵汜水。〔张晏曰：汜水在济阴界。如淳曰：汜，音祀。左传曰：\"鄙在郑地汜。\"臣瓒曰：高祖攻曹咎于成皋，咎渡汜水而战，今成皋城东汜水是也。师古曰：瓒说得之，此水不在济阴也。\"鄙在郑地汜\"，释者云在襄城，则亦非此汜水。旧读音凡，今彼乡人呼之音祀。索隐曰：此水今见名汜水，音似；臣瓒说是。张晏曰：在济阴亦未全失。按古济水当此截河而南，又东流溢为荥泽。水南曰阴，此亦在济之阴，非彼济阴郡耳。括地志：汜水源出洛州汜水县东南三十二里方山。山海经：浮戏之山，汜水出焉。〕士卒半渡，汉击之，大破楚军，尽得楚国金玉、货赂，咎及司马欣皆自刭汜水上。汉王引兵渡河，复取成皋，军广武，〔孟康曰：于荥阳筑两城相对为广武，在敖仓西三皇山上。括地志：东广武、西广武在郑州荥阳县西二十里。戴延之西征记曰：三皇山上有二城，东曰东广武，西曰西广武，各在一山头，相去百步。汴水从广涧中东南流，今涸无水。城各有三面，在敖仓西。郭缘生述征记曰：一涧横绝上过，名曰广武，相对皆立城堑，遂号东、西广武。〕就敖仓食。\n\n 　　项羽下梁地十余城，闻成皋破，乃引兵还。汉军方围钟离昧于荥阳东，闻羽至，尽走险阻。羽亦军广武，与汉相守。数月，楚军食少。项王患之，乃为俎，置太公其上，告汉王曰：\"今不急下，吾烹太公！\"汉王曰：\"吾与羽俱北面受命怀王，约为兄弟，吾翁即若翁；必欲烹而翁，幸分我一杯羹！\"〔如淳曰：俎，高几之上也。李奇曰：军中巢橹谓之俎。师古曰：俎者，所以荐肉，示欲烹之，故置俎上；如说是。俎，在吕翻。方言：周、晋、秦、陇谓父为翁。若，汝也；而，亦汝也。古者以杯盛羹，今之杯侧有两耳者也。〕项王怒，欲杀之。项伯曰：\"天下事未可知：且为天下者不顾家，虽杀之无益，只益祸耳！\"项王从之。\n\n 　　项王谓汉王曰：\"天下匈匈数岁者，〔师古曰：匈匈，喧扰之意，公休许容翻。〕徒以吾两人耳。愿与汉王挑战，决雌雄，毋徒苦天下之民父子为也！\"汉王笑谢曰：\"吾宁斗智，不能斗力。\"项王三令壮士出挑战，汉有善骑射者楼烦辄射杀之。〔应劭曰：楼烦，胡人也。李奇曰：后为县，属鸠门。此县人善骑射。谓士为楼烦，取其称耳，未必楼烦人也。师古曰：李奇说是。射，而亦翻。〕项王大怒，乃自被甲持戟挑战。楼烦欲射之，项王瞋目叱之，〔瞋，昌真翻。〕楼烦目不敢视，手不敢发，遂走还入壁，不敢复出。汉王使人间问之，〔间问，微问也。间，工苋翻。〕乃项王也，汉王大惊。\n\n 　　于是项王乃即汉王，〔即，就也，从也。〕相与临广武间而语。羽欲与汉王独身挑战。汉王数羽曰：〔数，所具翻。〕\"羽负约，王我于蜀、汉，罪一；矫杀卿子冠军，罪二；救赵不还报，而擅劫诸侯兵入关，罪三；烧秦宫室，掘始皇帝冢，收私其财，罪四；〔收私者，收取其财以为私有。〕杀秦降王子婴，罪五；诈坑秦子弟新安二十万，罪六；王诸将善地而徙逐故王，罪七；出逐义帝彭城，自都之，夺韩王地，并王梁、楚，多自与，罪八；使人阴杀义帝江南，罪九；为政不平，主约不信，天下所不容，大逆无道，罪十也。吾以义兵从诸侯诛残贼，使刑余罪人击公，何苦乃与公挑战！\"羽大怒，伏弩射中汉王。汉王伤胸，乃扪足曰：\"虏中吾指。\"〔扪，音门，摸也。师古曰：伤胸而扪足者，以安众也。中，竹仲翻。〕汉王病创卧，〔创，初良翻。〕张良强请汉王起行劳军，以安士卒，〔强，其两翻。劳，力到翻。〕毋令楚乘胜。汉王出行军，〔行，下孟翻。〕疾甚，因驰入成皋。\n\n 　　韩信已定临淄，遂东追齐王。项王使龙且将兵，号二十万，以救齐，与齐王合军高密。\n\n 　　客或说龙且曰：\"汉兵远斗穷战，其锋不可当。齐、楚自居其地，兵易败散。〔孙子九地，诸侯自战其地为散地。曹操曰：士卒恋土，道近易散者也。易，以豉翻；下同。〕不如深壁，令齐王使其信臣招所亡城；〔信臣，常所亲信之臣。〕亡城闻王在，楚来救，必反汉。汉兵二千里客居齐地，齐城皆反之，其势无所得食，可无战而降也。\"龙且曰：\"吾平生知韩信为人，易与耳！寄食于漂母，无资身之策；受辱于袴下，无兼人之勇；〔事见上卷元年。〕不足畏也。且夫救齐，不战而降之，吾何功！今战而胜之，齐之半可得也。\"\n\n 　　十一月，齐、楚与汉夹潍水而陈。〔徐广曰：潍水出东莞而东北流，至北海都昌县入海。索隐曰：潍水出琅邪箕县东北，至都昌入海。水经注：潍水迳高密县故城西；韩信与龙且夹水而陈，即此处。潍，音维。陈，读曰阵。〕韩信夜令人为万余囊，满盛沙。壅水上流；〔盛，时征翻。〕引军半渡击龙且，佯不胜，还走。龙且果喜曰：\"固知信怯也！\"遂追信。信使人决壅囊，水大至，龙且军太半不得渡。即急击杀龙且，水东军散走，齐王广亡去。信遂追北至城阳，虏齐王广。〔史记正义曰：城阳，雷泽县是也，在濮州东南九十一里。予据班志，济阴郡城阳县雷泽在西北，此梁地也；自潍水追北至城阳，此乃汉城阳国之地。正义此误，与上卷二年田横起城阳同。〕汉将灌婴追得齐守相田光，进至博阳。田横闻齐王死，自立为齐王，还击婴，婴败横军于嬴下。〔败，蒲迈翻。〕田横亡走梁，归彭越。婴进击齐将田吸于千乘，〔千乘县属北海郡，高祖分置千乘郡。括地志：千乘故城，在淄州高苑县北二十五里。乘，绳证翻。〕曹参击田既于胶东，皆杀之，尽定齐地。\n\n 　　立张耳为赵王。\n\n 　　汉王疾愈，西入关。至栎阳，枭故塞王欣头栎阳市。〔师古曰：县首于木上曰枭。索隐曰：欣自刭于汜水上，今枭之栎阳者，以其故都，故枭以示之也。〕留四日，复如军，军广武。\n\n 　　韩信使人言汉王曰：\"齐伪诈多变，反覆之国也；南边楚。〔师古曰：边，近也。〕请为假王以镇之。\"汉王发书，大怒，骂曰：\"吾困于此，旦暮望若来佐我；乃欲自立为王！\"张良、陈平蹑汉王足，因附耳语曰：\"汉方不利，宁能禁信之自王乎！不如因而立之，善遇，使自为守；不然，变生。\"汉王亦悟，因复骂曰：\"大丈夫定诸侯，即为真王耳，何以假为！\"春，二月，遣张良操印立韩信为齐王，征其兵击楚。〔操，七刀翻。〕\n\n 　　项王闻龙且死，大惧，使盱台人武涉〔盱台，音吁怡。〕往说齐王信曰：\"天下共苦秦久矣，相与戮力击秦。秦已破，计功割地，分土而王之，以休士卒。今汉王复兴兵而东，侵人之分，〔分，扶问翻。〕夺人之地；已破三秦，引兵出关，收诸侯之兵以东击楚，其意非尽吞天下者不休，其不知厌足如是甚也！〔厌，于盐翻。〕且汉王不可必，身居项王掌握中数矣，〔数，所角翻；史记正义：色庾翻。〕项王怜而活之；然得脱，辄倍约，〔倍，蒲妹翻；下同。〕复击项王，其不可亲信如此。今足下虽自以【章：乙十一行本\"以\"下有\"与\"字；孔本同；张校同；传校同。】汉王为厚交，为之尽力用兵，必终为所禽矣。足下所以得须臾至今者，以项王尚存也。当今二王之事，权在足下，足下右投则汉王胜，左投则项王胜。项王今日亡，则次取足下。足下与项王有故，何不反汉与楚连和，参分天下王之！〔参分，即三分。〕今释此时而自必于汉以击楚，且为智者固若此乎？\"韩信谢曰：\"臣事项王，官不过郎中，位不过执戟；〔郎中，执戟宿卫。信先仕楚为郎中，故云然。〕言不听，画不用，故倍楚而归汉。〔倍，蒲妹翻；下同。〕汉王授我上将军印，予我数万众，〔予，读曰与。〕解衣衣我，推食食我，〔衣衣，下于既翻。推，吐雷翻。食食，下祥吏翻。〕言听计用，故吾得以至于此。夫人深亲信我，我倍之不祥；虽死不易！幸为信谢项王。\"\n\n 　　武涉已去，蒯彻知天下权在信，乃以相人之术信曰：\"仆相君之面，不过封侯，又危不安；相君之背，贵乃不可言。\"〔以微言动信，言背汉则大贵也。相，息亮翻。〕韩信曰：\"何谓也？\"蒯彻曰：\"天下初发难也，〔难，乃旦翻。〕忧在亡秦而已。〔师古曰：志在灭秦，所忧者唯此。〕今楚、汉分争，使天下之人肝胆涂地，父子暴骸骨于中野，不可胜数。〔暴，步木翻，又如字；凡暴露之暴皆同。胜，音升。〕楚人走【章：乙十一行本\"走\"作\"起\"；孔本同，退斋校同；传校同。】彭城，转斗逐北，乘利席卷，威震天下；然兵困于京、索之间，迫西山而不能进者，三年于此矣。汉王将十【章：乙十一行本\"十\"上有\"数\"字。】万之众，距巩、雒，阻山河之险，一日数战，无尺寸之功，折北不救。〔折，挫也。北，奔也。不救者，不能自救也。折，而设翻。〕此所谓智勇俱困者也。百姓罢极怨望，无所归倚；〔罢，读曰疲。〕以臣料之，其势非天下之贤圣固不能息天下之祸。当今两主之命，县于足下，〔县，读曰悬。〕足下为汉则汉胜。与楚则楚胜。诚能听臣之计，莫若两利而俱存之，参分天下，鼎足而居，其势莫敢先动。夫以足下之贤圣，有甲兵之众，据强齐，从赵、燕，出空虚之地而制其后，因民之欲，西乡为百姓请命，〔师古曰：齐国在东，故曰西乡。止楚、汉饮战鬭，士卒不死亡，故曰请命。乡，读曰向；下同。〕则天下风走而响应矣，孰敢不听！割大、弱强以立诸侯，诸侯已立，天下服听，而归德于齐。案齐之故，有胶、泗之地，〔胶、泗，二水名。〕深拱揖让，则天下之君王相率而朝于齐矣。〔师古曰：深拱，犹高拱也。朝，直遥翻。〕盖闻『天与弗取，反受其咎；时至不行，反受其殃』。愿足下熟虑之！\"韩信曰：\"汉王遇我甚厚，吾岂可乡利而倍义乎！\"蒯生曰：\"始常山王、成安君为布衣时，相与为刎颈之交；后争张黡、陈泽之事，常山王杀成安君泜水之南，头足异处。此二人相与，天下至驩也，然而卒相禽者，何也？〔卒，子恤翻。〕患生于多欲而人心难测也。今足下欲行忠信以交于汉王，必不能固于二君之相与也，而事多大于张黡、陈泽者；故臣以为足下必汉王之不危己，亦误矣！大夫种存亡越，霸句践，立功成名而身死亡，野兽尽而猎狗烹。夫以交友言之，则不如张耳之与成安君者也；以忠信言之，则不过大夫种之于句践也：〔种，章勇翻。句，音钩。〕此二者足以观矣，愿足下深虑之！且臣闻『勇略震主者身危，功盖天下者不赏』。今足下戴震主之威，挟不赏之功，归楚，楚人不信；归汉，汉人震恐。足下欲持是安归乎？\"韩信谢曰：\"先生且休矣，吾将念之。\"后数日，蒯彻复说曰：\"夫听者，事之候也；〔师古曰：谓能听善谋也。复，扶又翻。〕计者，事之机也；听过计失而能久安者鲜矣！〔鲜，息善翻。〕故知者，决之断也；〔断，丁乱反。〕疑者，事之害也。审豪厘之小计，〔豪，长毛也。十豪为厘。〕遗天下之大数，智诚知之，决弗敢行者，百事之祸也。夫功者，难成而易败，时者，难得而易失也；时乎时，不再来！\"韩信犹豫，不忍倍汉；又自以为功多，汉终不夺我齐，遂谢蒯彻。〔谢去，辞之使去也。〕因去，佯狂为巫。\n\n 　　秋，七月，立黥布为淮南王。\n\n 　　八月，北貉燕人来致枭骑助汉。〔应劭曰：北貉，国也。枭，健也。张晏曰：枭，勇也，若六博之枭也。师古曰：貉在东北方，三韩之属，皆貉类也。盖貉人及燕皆来助汉。孔颖达曰：经传说貊多是东夷，故职方掌九夷、九貊。郑志答赵商云：九貊，即九夷也。又周官貊隶，注云征东北夷所获。貉，读与貊同。〕\n\n 　　汉王下令：军士不幸死者，吏为衣衾棺敛，转送其家。〔棺，工唤翻。敛，力赡翻。与作衣衾而敛尸于棺也。转送，传送也。〕四方归心焉。\n\n 　　是歲，以中尉周昌為御史大夫。〔班表：中尉，秦官，掌徼循京師；武帝太初元年更名執金吾。〕昌，苛從弟也。〔從，才用翻。〕\n\n 　　项羽自知少助；食尽，韩信又进兵击楚，羽患之。汉遣侯公说羽请太公。〔太公、吕后为楚所得，见上卷三年。〕羽乃与汉约，中分天下，割洪沟以西为汉，以东为楚。〔文颖曰：于荥阳下引河东南为洪沟，以通宋、郑、陈、蔡、曹、卫，与济、汝、淮、泗会于楚，即今官渡水也。应劭曰：荥阳东南二十里，盖引河东南入淮、泗也。张华曰：大梁城在浚仪县。此县西北，渠水东经此城南，又北屈，分为二渠：其一渠东南流，始皇凿之，引河水以灌大梁，谓之洪沟；其一渠东经阳武县南为官渡水。杜佑曰：郑州荥阳县西有鸿沟，楚、汉分境之所。〕九月，楚归太公、吕后，引兵解而东归。汉王欲西归，张良、陈平说曰：\"汉有天下太半，〔韦昭曰：凡数，三分有二为太半，有一分为少半。〕而诸侯皆附；楚兵疲食尽，此天亡之时也。今释弗击，此所谓『养虎自遗患』也。〔史记正义：遗，唯季翻。余谓音如字亦通；遗，留也。〕汉王从之。 \n\n\n",
    "资治通鉴第十一卷-汉纪三": "　　汉纪三　起屠维大渊献，尽重光赤奋若，凡三年。\n\n 　　太祖高皇帝中\n\n 　　五年（己亥，公元前二零二年）\n\n 　　冬，十月，汉王追项羽至固陵，〔徐广曰：固陵在阳夏。晋灼曰：即固始县。余据班志，固始与阳夏为两县，皆属淮阳国。刘昭志：陈国阳夏县有固陵聚。括地志：固陵，县名，在陈州宛丘县西北四十二里。〕与齐王信、魏相国越期会击楚；信、越不至，楚击汉军，大破之。汉王复坚壁自守，谓张良曰：\"诸侯不从，柰何？\"对曰：\"楚兵且破，二人未有分地，〔李奇曰：言信、越未有益地之分也。韦昭曰：信等虽名为王，未为分画疆界。分，扶问翻。余谓韦说是。〕其不至固宜；君王能与共天下，可立致也。齐王信之立，非君王意，〔言信自请为假王，乃立之耳，非君王本意。〕信亦不自坚，彭越本定梁地，始，君王以魏豹故拜越为相国；〔见上卷二年。〕今豹死，越亦望王，而君王不早定。今能取睢阳以北至谷城皆以王彭越，〔班志，睢阳县属梁国。刘昭志：谷城县属东郡，春秋之小谷也。括地志：谷城故城，在济州东阿县东二十六里。睢阳，宋州也。自宋州以北至济州谷城际黄河，尽以封彭越。〕从陈以东傅海与韩【章：甲十五行本\"韩\"作\"齐\"；乙十一行本同；孔本同。】王信。〔陈，古陈国，班志之淮阳国也；唐为陈州。自陈以东至于海并齐旧地，尽以与齐王信。〕信家在楚，其意欲复得故邑。能出捐此地以许两人。使各自为战，则楚易破也。\"〔易，以豉翻。〕汉王从之。于是韩信、彭越皆引兵来。\n\n 　　十一月，刘贾南渡淮，围寿春，遣人诱楚大司马周殷。殷畔楚，以舒屠六，〔舒，春秋之舒国也。班志，舒县属庐江郡。括地志：舒，今庐江之故舒城是也。〕举九江兵迎黥布，〔史记正义曰：九江郡即寿州。楚考烈王二十二年徙寿春，号曰郢；至王负刍，为秦所灭，置九江郡；至唐为庐、寿、滁、濠等州之地。〕并行屠城父，随刘贾皆会。\n\n 　　十二月，项王至垓下，〔李奇曰：沛洨县聚邑名。洨，下交翻。张揖三苍注：垓，堤名，在沛郡。史记正义曰：按垓下是高冈绝岩，今犹高三四丈；其聚邑及堤在垓之侧，因取名焉，今在亳州真源县东十里。垓，音该。〕兵少，食尽，与汉战不胜，入壁；汉军及诸侯兵围之数重。〔重，直龙翻。〕项王夜闻汉军四面皆楚歌，〔应劭曰：楚歌者，鸡鸣歌也。汉已略得楚地，故楚歌者多，鸡鸣时歌也。师古曰：楚歌者，为楚人之歌，犹吴歈、越吟耳。若以鸡鸣为歌曲之名，于理则可，不得云鸡鸣时也。高祖令戚夫人楚舞，自为作楚歌，岂有鸡鸣时乎！〕乃大惊曰：\"汉皆已得楚乎，是何楚人之多也！\"则夜起，饮帐中，悲歌忼慨，泣数行下，〔忼，苦广翻。行，户刚翻。泣，目中泪也。〕左右皆泣，莫能仰视。于是项王乘其骏马名骓，〔骓，朱惟翻。苍白杂毛曰骓。孔颖达曰：杂毛，是体有二种之色相间杂。〕麾下壮士骑从者八百余人，直夜，溃围南出驰走。平明，汉军乃觉之，令骑将灌婴以五千骑追之。项王渡淮，骑能属者才百余人。〔属，之欲翻。〕至阴陵，〔班志，阴陵县属九江郡。括地志：阴陵故城，在濠州定远县西北六十里。〕迷失道，问一田父，田父绐曰\"左\"。〔绐，荡亥翻；欺诳也。〕左，乃陷大泽中，以故汉追及之。\n\n 　　项王乃复引兵而东，至东城，〔班志，东城县属九江郡。括地志：东城故城，在定远东南五十里。〕乃有二十八骑；汉骑追者数千人。项王自度不得脱，〔度，徒洛翻。〕谓其骑曰：\"吾起兵至今，八岁矣；身七十余战，未尝败北，遂霸有天下。然今卒困于此，〔卒，子恤翻。〕此天之亡我，非战之罪也！今日固决死，愿为诸君快战，必溃围，斩将，刈旗，三胜之，令诸君知天亡我，非战之罪也。\"乃分其骑以为四队，四乡。〔乡，读曰向。〕汉军围之数重。项王谓其骑曰：\"吾为公取彼一将。\"令四面骑驰下，期山东为三处。于是项王大呼驰下，汉军皆披靡，〔呼，火故翻。披，普彼翻。史记正义曰：靡，言精体低垂。〕遂斩汉一将。是时，郎中骑杨喜追项王，〔郎中骑，即汉官所谓骑郎。〕项王瞋目而叱之，喜人马俱惊，辟易数里。〔辟，频益翻。易，如字。师古曰：辟易，谓开张而易其故处。宋祁国语补音：易，以豉翻；未知其何据。〕项王与其骑会为三处，汉军不知项王所在，乃分军为三，复围之。项王乃驰，复斩汉一都尉，杀数十百人，复聚其骑，亡其两骑耳。乃谓其骑曰：\"何如？\"骑皆伏曰：\"如大王言！\"\n\n 　　于是项王欲东渡乌江，〔臣瓒曰：乌江在牛渚。索隐曰：按晋初属临淮。括地志：乌江亭，即和州乌江县是也；晋初为县。水经曰：江水又北得黄律口，汉书所谓乌江亭长檥船待项王，即此地。余据乌江浦在今和州乌江县东五十里，即亭长檥船待羽处。〕乌江亭长檥船待，〔徐广曰：檥，音仪，一音俄。应劭曰：檥，正也。孟康曰：檥，音蚁，附也，附船着岸也。如淳曰：南方谓整船向岸曰檥。索隐曰：檥字，诸家各以意解耳。邹诞本作\"样船\"，以尚翻；刘氏亦有此音。〕谓项王曰：\"江东虽小，地方千里，众数十万人，亦足王也。愿大王急渡；今独臣有船，汉军至，无以渡。\"项王笑曰：\"天之亡我，我何渡为！且籍与江东子弟八千人渡江而西，今无一人还；纵江东父兄怜而王我，我何面目见之！纵彼不言，籍独不愧于心乎！\"乃以所乘骓马赐亭长，令骑皆下马步行，持短兵接战。独籍所杀汉军数百人，身亦被十余创。〔被，皮义翻。创，初良翻。〕顾见汉骑司马吕马童，曰：\"若非吾故人乎？\"马童面之，〔张晏曰：以故人难亲斫之，故背之也。如淳曰：面，谓不正视也。师古曰：如说非。面，谓背之，不正向也，面缚，亦反偝而缚之；杜元凯以为但见其面，非也。贡父曰：面之，直向之耳。〕指示中郎骑王翳曰：\"此项王也。\"项王乃曰：\"吾闻汉购我头千金，邑万户；〔史记正义曰：汉以一斤金为千金，当一万钱也。余谓一斤金与万户邑，多少不称，正义之说，未可为据也。〕吾为若德。\"〔班书，\"德\"作\"得\"；邓展曰：令公得我以为功也。史记作\"德\"；徐广曰：亦可是功德之德。史记正义曰：为，于伪翻。言吕马童与已是故人，旧有恩德于己。余谓羽盖谓我为汝自刎以德汝。〕乃自【章：甲十五行本无\"自\"字；乙十一行本同；孔本同。】刎而死。〔刎，武粉翻。〕王翳取其头；余骑相蹂践〔蹂，人九翻。〕争项王，相杀者数十人；最其后，杨喜、吕马童及郎中吕胜、杨武各得其一体；五人共会其体，皆是，故分其户，封五人皆为列侯。〔吕马童封中水侯，王翳封杜衍侯，杨喜封赤泉侯，杨武封吴防侯，吕胜封涅阳侯。〕\n\n 　　楚地悉定，独鲁不下；〔秦，鲁县属薛郡，项羽初封于此，汉为鲁国。〕汉王引天下兵欲屠之。至其城下，犹闻弦诵之声；为其守礼义之国，为主死节，乃持项王头以示鲁父兄，鲁乃降。汉王以鲁公礼葬项王于谷城，〔宋白曰：宋州谷熟县，古谷城也，汉于此置薄县，又改为谷阳县。〕亲为发哀，哭之而去。〔为，于伪翻。〕诸项氏枝属皆不诛。封项伯等四人皆为列侯，赐姓刘氏；诸民略在楚者皆归之。\n\n 　　太史公曰：羽起陇畮之中，〔畮，古亩字。〕三年，遂将五诸侯灭秦，〔此时山东六国，而齐、赵、韩、魏、齐并起，从羽伐秦，故云五诸侯。〕分裂天下而封王侯，政由羽出；位虽不终，近古以来未尝有也！及羽背关怀楚，〔师古曰：背关，谓背约不王沛公于关中；怀楚，谓思东归彭城也。余谓背关怀楚，文意一贯，言羽弃背关中之形胜而怀乡归楚也，不必分为两节。背，蒲妹翻。〕放逐义帝而自立；怨王侯判己，难矣！自矜功伐，奋其私智而不师古，谓霸王之业，欲以力征经营天下。五年，卒亡其国，〔卒，子恤翻。〕身死东城；尚不觉悟而不自责，乃引\"天亡我，非用兵之罪也，\"岂不谬哉！\n\n 　　扬子法言：或问：\"楚败垓下，方死，曰『天也！』谅乎？\"曰：\"汉屈群策，群策屈群力；〔谅，信也。屈，尽也。〕楚憞群策而自屈其力。〔憞，徒对翻，恶也。〕屈人者克，自屈者负；天曷故焉！\"〔温公曰：何预天事。〕\n\n 　　汉王还，至定陶〔班志，定陶县属济阴郡，古之陶邑；宋为广济军理所。〕驰入齐王信壁，夺其军。\n\n 　　临江王共尉不降，〔共敖，项羽封为临江王；尉，其子也。〕遣卢绾、刘贾击虏之。\n\n 　　春，正月，更立齐王信为楚王，王淮北，都下邳。〔更，工衡翻。〕封魏相国建城侯彭越为梁王，王魏故地，都定陶。\n\n 　　令曰：\"兵不得休八年，万民与苦甚；〔如淳、师古皆曰与，弋庶翻。贡父曰：与，读曰欤，助辞。〕今天下事毕，其赦天下殊死以下。\"〔如淳曰：殊死，死罪之明白也；左传曰：斩其木而弗殊。韦昭曰：殊死，斩刑也。师古曰：殊，绝也，异也；言其身首离绝而异处。贡父曰：予按说文：汉蛮夷殊。然则殊自死刑之名。〕\n\n 　　诸侯王皆上疏请尊汉王为皇帝。二月甲午，王即皇帝位于泛水之阳。〔蔡邕曰：上古天子称皇，其次称帝，其次称王。秦承三王之末，自以德兼三皇、五帝，故并以为号。汉高受命，因而不改。张晏曰：泛水在济阴界，取其泛爱弘大而润下也。师古曰：据叔孙通传：为皇帝于定陶，则此水在济阴是也。括地志：汉高祖即位坛，在曹州济阴县界。泛，敷剑翻。〕更王后曰皇帝，太子曰皇太子；追尊先媪曰昭灵夫人。〔高祖母曰刘媪。文颖曰：幽州及汉中皆谓老妪为媪。师古曰：媪，女老称，音乌老翻。〕\n\n 　　昭曰：〔如淳曰：诏，告也。自秦、汉以下，惟天子独称之。汉制度：帝之下书有四：一曰策书，二曰制书，三曰诏书，四曰诫敕。策书者，编简也，其制长二尺，短者半之；篆书，起年月日，称皇帝以命诸侯王；三公以罪免，亦赐策，而以隶书，用尺一木，两行，此为异也。制书，帝者制度之命。其文曰\"制诏三公\"，皆玺封，尚书令印重封，露布州郡也。诏书，昭，告也，其文曰\"告某官如故事\"。诫敕，谓敕刺史、太守，其文曰 \"有诏，敕某官\"。他皆仿此。〕\"故衡山王吴芮，从百粤之兵，佐诸侯，诛暴秦，有大功；诸侯立以为王，项羽侵夺之地，谓之番君。其以芮为长沙王。\"〔吴芮封衡山王，都邾；今封长沙王，都临湘。番，蒲何翻。〕又曰：\"故粤王无诸，世奉粤祀；秦侵夺其地，使其社稷不得血食。诸侯伐秦，无诸身率闽中兵以佐灭秦，项羽废而弗立。今以为闽粤王，王闽中地。\"〔粤王无诸，句践之后；秦取其地置闽中郡；今复以封之。师古曰：闽越，今泉州、建安是其地。徐广曰：今建安侯官地。史记正义曰：今闽州又改为福。应劭曰：闽，音文饰之文。师古曰：非也；音缗。闽人本蛇种，故其字从\"虫\"。〕\n\n 　　帝西都洛阳。\n\n 　　夏，五月，兵皆罢归家。\n\n 　　诏：\"民前或相聚保山泽，不书名数。今天下已定，令各归其县，复故爵、田宅；〔复，扶目翻，还也。〕吏以文法教训辨告，〔师古曰：辨告曰，分别义理以晓喻之。〕勿笞辱军吏卒；爵及七大夫以上，皆令食邑，〔臣瓒曰：秦制：列侯乃得食邑。今七大夫以上皆食邑，所以宠之也。师古曰：七大夫，公大夫也；爵第七，故谓之七大夫。〕非七大夫已下，皆复其身及户，勿事。\"〔应劭曰：不输户赋也。如淳曰：事，谓役使也。师古曰：复其身及一户之内皆不傜赋也。复，方目翻。〕\n\n 　　帝置酒洛阳南宫，〔括地志：南宫，在洛州洛阳县东北二十六里洛阳故城中。舆地志：秦时，洛阳已有南、北宫。〕上曰：〔蔡邕曰：上者，尊位所在也；但言上，不敢言尊号耳。〕\"彻侯、诸将毋敢隐朕，皆言其情：〔彻，通也。应劭曰：言其功德通于王室也。后避武讳，改曰通侯，亦曰列侯。〕吾所以有天下者何？项氏之所以失天下者何？\"高起、王陵对曰：〔张晏曰：诏使高官者起，故陵先对。臣瓒曰：汉帝年纪有信平侯臣陵、都武侯臣起。魏相、邴吉秦：高祖时，秦事有将军臣陵、臣起。师古曰：张说非也。若言高官者起，则丞相萧何、太尉卢绾以张良、陈平之属皆在，陵不得而先对也。姓谱：齐太公之后，食采于高，因氏焉。〕\"陛下使人攻城略地，因以与之，与天下同其利；项羽不然，有功者害之，贤者疑之，此其所以失天下也。\"上曰：\"公知其一，未知其二。夫运筹帷幄之中，决胜千里之外，吾不如子房；填国家，抚百姓，给饷馈，不绝粮道，吾不如萧何；〔填，读曰镇。馈，与馈同。〕连百万之众，战必胜，攻必取，吾不如韩信。三者皆人杰，吾能用之，此吾所以取天下者也。项羽有一范增而不能用，此所以为我禽也。群臣说服。〔说，读曰悦。〕\n\n 　　韩信至楚，召漂母，赐千金。召辱己少年令出跨下者，以为中尉；〔事见九卷元年。漂，匹妙翻。〕告诸将相曰：\"此壮士也。方辱我时，我宁不能杀之邪？杀之无名，故忍而就此。\"\n\n 　　彭越既汉封，田横惧诛，与其徒属五百余人入海，居岛中。〔海中山曰岛。史记正义曰：海州东海县有岛山，去岸八十里。余按北史，杨愔避谗东入田横岛，是岛以横居之而得名。岛，丁老翻。〕帝以田横兄弟本定齐地，齐贤者多附焉；今在海中，不敢，后恐为乱。乃使使赦横罪，召之。横谢曰：\"臣烹陛下之使郦生，〔事见上卷四年。〕今闻其弟商为汉将；臣恐惧，不敢奉诏，请为庶人，守海岛中。\"使还报，帝乃诏卫尉郦商曰：〔班表：卫尉，秦官，掌宫门卫屯兵。〕\"齐王田横即至，人马从者敢动摇者，致族夷！\"〔从，才用翻。言诛夷其族也。〕乃复使使持节具告以诏商状，〔周礼：司节掌守邦节，辨其用以辅王命。注云：节者，执以行为信。邦节，珍圭、牙璋、谷圭、琬圭、琰圭也。守邦国用玉节，以玉为之；守都鄙用角节，以角为之。邦国之使，节用金；门关之节，用符；货贿之节，用玺；道路之节，用旌。审此，则古之所执以为信者，皆谓之节。自秦以来，有玺、符、节，则玺自玺，符自符，节自节，分为三矣。汉之节，即古之旌节也。郑氏注以符节为汉宫中诸宫诏符，玺节为汉之印章，旌节为汉使者所持节；则知汉所谓节，盖古之旌节也。贤曰：节者，所以为信，以竹为之，柄长八尺，以旄牛尾为之，毦三种。此汉制也。〕曰：\"田横来，大者王，小者乃侯耳；不来，且举兵加诛焉。\"\n\n 　　横乃与其客二人乘傅诣洛阳。〔如淳曰：四马，高足为置传，中足为驰传，下足为乘传；一马、二马为轺传。急者乘一乘传。师古曰：盖今之驿，古者以车，谓之传车；其后单置马，谓之驿骑。汉律：诸当乘传及发驾置传者，皆持尺五寸木传信，封以御史大夫印章；其乘传，参封之，参，三也；有期会，累封两端，端各两封，凡四封；乘置驰传，五封之，两端各二，中央一；轺传，两马再封之；一马一封，以马驾轺车而乘传曰一封轺传。史照所谓依乘符传而行者本此；但择焉而不精，语焉而不详耳，终不若颜说简而明。传，张恋翻。〕未至三十里，至尸乡廏置。〔应劭曰：尸乡，在偃师城西。臣瓒曰：按廏置，谓置马以传驿者。〕横谢使者曰：\"人臣见天子，当洗沐。\"因止留，谓其客曰：\"横始与汉王俱南面称孤；〔师古曰：王者自称曰孤，盖为谦也。老子道德经曰：贵以贱为本，高以下为基，是以侯王自谓孤、寡、不谷。〕今汉王为天子，而横乃为亡虏，北面事之，其耻固已甚矣。且吾烹人之兄，与其弟并肩而事主；〔并，步顶翻。〕纵彼畏天子之诏不敢动，我独不愧于心乎！且陛下所以欲见我者，不过欲一见吾面貌耳；今斩吾头，驰三十里间，形容尚未能败，犹可观也。\"遂自刭，令客奉其头，从使者驰奏之。帝曰：\"嗟乎！起自布衣，兄弟三人更王，岂不贤哉！\"〔更，工衡翻。〕为之流涕，而拜其二客为都尉；发卒二千人，以王者礼葬之。〔史记正义曰：田横墓在偃师西十五里。〕既葬，二客穿其冢傍孔，皆自刭，下从之。帝闻之，大惊。以横客皆贤，余五百人尚在海中，使使召之；至，则闻田横死，亦皆自杀。\n\n 　　初，楚人季布为项籍将，〔季，姓也。周八士有季随、季騧；鲁有季氏。〕数窘辱帝。〔数，所角翻。窘，巨陨翻，困也。〕项籍灭，帝购求布千金；敢有舍匿，罪三族。〔舍，止也。匿，隐也。〕布乃髡钳为奴，自卖于鲁朱家。〔刷髡，枯昆翻，鬄其发也。钳，其炎翻，以铁束项。朱家，鲁之大侠。〕朱家心知其季布也，买置田舍；身之洛阳见滕公，说曰：\"季布何罪！臣各为其主用，职耳；〔师古曰：职，常也；言此乃常道也。一曰：职，主掌其事也。为，于伪翻。〕项氏臣岂可尽诛邪？今上始得天下，而以私怨求一人，何示不广也！且以季布之贤，汉求之急，此不北走胡，南走越耳。夫忌壮士以资敌国，此伍子胥所以鞭荆平之墓也。〔伍子胥，楚大夫伍奢之子也。楚平王信谗而杀伍奢，子胥奔吴，藉吴师以破楚，入郢，发平王墓而鞭其尸。〕君何不从容为上言之！\"〔从，千客翻。〕滕公待间，言于上，如朱家指。上乃赦布，召拜郎中，朱家遂不复见之。〔复，扶又翻。〕\n\n 　　布母弟丁公，亦为项羽将，逐窘帝彭城西。短兵接，帝急，顾谓丁公曰：\"两贤岂相戹哉！\"〔孟康曰：丁公及彭城赖齮追上，故曰两贤也。师古曰：孟说非也。两贤者，高祖自谓并与固也，言吾与固俱是贤，岂相戹困哉！故固感此言而止也。虽与赖齮同追，而高祖独与固言也。姓谱：丁本自姜姓，齐太公子諡丁公，因以命氏。〕丁公引兵而还。及项王灭，丁公谒见。〔见，贤遍翻。〕帝以丁公徇军中，〔徇，辞峻翻。师古曰：行示也。〕曰：\"丁公为项王臣不忠，使项王失天下者也。\"遂斩之，曰：\"使后为人臣无效丁公也！\"\n\n 　　臣光曰：高祖起丰、沛以来，罔罗豪桀，招亡纳叛，亦已多矣。及即帝位，而丁公独以不忠受戮，何哉？夫进取之与守成，其势不同。当群雄角逐之际，民无定主；来者受之，固其宜也。及贵为天子，四海之内，无不为臣；苟不明礼义以示之，使为臣者，人怀贰心以徼大利，则国家其能久安乎！是故断以大义，〔断，丁乱翻。〕使天下晓然皆知为臣不忠者无所自容；而怀私结恩者，虽至于活己，犹以义不与也。戮一人而千万人惧，其虑事岂不深且远哉！子孙享有天禄四百余年，宜矣！\n\n 　　齐人娄敬戍陇西，〔姓谱：娄，邾娄国之后；一曰：离娄之后。〕过洛阳，脱挽辂，〔苏林曰：辂，音冻冲（中改各）之冲（中改各）；一木横遮车前，一人挽之，三人推之。师古曰：挽，音晚。辂，胡格翻；冲（中改各）音同。〕衣羊裘，因齐人虞将军求见上。虞将军欲与之鲜衣。娄敬曰：\"臣衣帛，衣帛见；衣褐，衣褐见；〔衣，着也。帛，缯也。褐，织毛布之衣也。〕终不敢易衣。\"于是虞将军入言上；上召见，问之。娄敬曰：\"陛下都洛阳，岂欲与周室比隆哉？\"上曰：\"然。\"娄敬曰：\"陛下取天下与周异。周之先，自后稷封邰，〔班志，邰县属右扶风。师古曰：即今武功故城是。史记正义曰：雍州武功县西南二十三里，故漦城是也。说文曰：邰，炎帝之后姜姓所封国，弃外家也。毛苌云：邰，姜嫄国，尧以天因邰而生后稷故，因封之于邰；音吐才翻。〕积德絫善，〔絫，古累字。〕十有余世，至于太王、王季、文王、武王而诸侯自归之，遂灭殷为天子。及成王即位，周公相焉，乃营洛邑，以为此天下之中也，诸侯四方纳贡职，道里均矣。有德则易以王，无德则易以亡。故周之盛时，天下和洽，诸侯、四夷莫不宾服，效其贡职。及其衰也，天下莫朝，〔朝，直遥翻。〕周不能制也；非唯其德薄也，形势弱也。今陛下起丰、沛，卷蜀、汉，定三秦，〔卷，读曰卷。〕与项羽战荥阳、成皋之间，大战七十，小战四十；天下之民，肝脑涂地，父子暴骨中野，不可胜数，〔胜，音升。〕哭泣之声未绝，伤夷者未起；〔夷，与痍同，创也，音延知翻。〕而欲比隆于成、康之时，臣窃以为不侔也。且夫秦地被山带河，四塞以为固；卒然有急，〔卒，读曰猝。〕百万之众可立具也。因秦之故，资甚美膏腴之地，此所谓天府者也。〔府，聚也；万物所聚，谓之天府。〕陛下入关而都之，山东虽乱，秦之故地可全而有也。夫与人斗，不搤其亢，拊其背，未能全其胜也；〔张晏曰：搤，与扼同，促持之也。亢，音冈，又下郎翻，喉咙也。〕今陛下案秦之故地，此亦搤天下之亢而拊其背也。\"帝问群臣。群臣皆山东人，争言：\"周王数百年，秦二世即亡。洛阳东有成皋，西有肴、渑，〔师古曰：肴，谓肴山，今陕州东二肴山是也。渑，即渑池。〕倍河，乡伊、洛，〔河在洛阳城北，故曰倍；伊、洛二水在洛阳城南，故曰乡。倍，蒲妹翻。乡，读曰向。〕其固亦足恃也。\"上问张良。良曰：\"洛阳虽有此固，其中小不过数百里，田地薄，四面受敌，此非用武之国也。关中左肴、函，右陇、蜀，沃野千里；〔师古曰：沃者，溉灌也；言其土地皆有溉灌之利，故曰沃野。〕南有巴、蜀之饶，北有胡苑之利。〔师古曰：谓安定、北地、上郡之北与胡相接之地，可以畜牧者也。养禽兽谓之苑，音于阮翻。〕阻三面而守，独以一面东制诸侯；诸侯安定，河、渭漕挽天下，西给京师；〔汉漕关东之时，自河入渭，自渭而上输之长安。〕诸侯有变，顺流而下，足以委输；〔康曰：委，于伪切，即委积之委。输，即转输之输。输，舂遇翻。〕此所谓金城千里，天府之国也。〔府者，物所聚也。天物所聚，不假人力，故曰天府。〕娄敬说是也。\"上即日车驾西，都长安。拜娄敬为郎中，号曰奉春君，赐姓刘氏。〔师古曰：凡言车驾，谓天子乘车而行，天敢指斥也。长安，本秦之乡名也，高祖作都。奉春君，张晏曰：春，岁之始也；今娄敬发事之始，故曰奉春君也。〕\n\n 　　张良素多病，从上入关，即道引，不食谷，〔孟康曰：道，读曰导；服辟谷药而静居行气。〕杜门不出，曰：\"家世相韩；及韩灭，不爱万金之资，为韩报雠强秦，天下振动。〔事见七卷秦始皇二十九年。〕今以三寸舌为帝者师，封万户侯，此布衣之极，于良足矣。愿弃人间事，欲从赤松子游耳。\"〔师古曰：赤松子，仙人号也，神农时为雨师，服水玉，教神农，能入火自烧。至昆山上，常止西王母石室，随风雨上下。炎帝少女追之，亦得仙俱去。〕\n\n 　　臣光曰：夫生之有死，譬犹夜旦之必然；自古及今，固未【章：甲十五行本\"未\"下有\"尝\"字；乙十一行本同；孔本同。】有超然而独存者也，以子房之明辨达理，足以知神仙之为虚诡矣；然其欲从赤松子游者，其智可知也。夫功名之际，人臣之所难处。〔处，昌吕翻。〕如高帝所称者，三杰而已，淮阴诛夷，萧何系狱，非以履盛满而不止耶！故子房托于神仙，遗弃人间，等功名于外物，置荣利而不顾，所谓\"明哲保身\"者，〔诗云：既明且哲，以保其身。〕子房有焉。\n\n 　　六月，壬辰，大赦天下。\n\n 　　秋，七月，燕王臧荼反；上自将征之。\n\n 　　趙景王耳、長沙文王芮皆薨。\n\n 　　九月，虏臧荼。壬子。立太尉长安侯卢绾为燕王。〔班表：太尉，秦官，掌武事。汉制与丞相、御史大夫为三公。应劭曰：自上安下曰尉。据史记卢绾传，长安，故咸阳也。正义曰：秦咸阳在渭北；长安在渭南，萧何起未央宫之处。〕绾家与上同里閈，〔閈，音汗；闾也；里门曰閈。〕绾生又与上同日；上宠幸绾，群臣莫敢望，故特王之。〔考异曰：史记、汉书高纪，于此皆云\"使丞相哙将兵平代地\"。按樊哙传：从平韩王信，乃迁左丞相；是时未为丞相，又代地无反者，哙传亦无此事；疑纪误。〕\n\n 　　项王故将利几反；〔利几以陈令降，上侯之颍川。上至洛阳，召之；利几恐而反。风俗通：利，姓也。姓谱：楚公子食采于利，后以为氏。〕上自击破之。\n\n 　　后九月，治长乐宫。〔程大昌雍录曰：长乐宫，本秦之兴乐宫，周回二十里，高祖改修而居之；在长安城东隅。乐，音洛。〕\n\n 　　项王将钟离昧，素与楚王信善。〔昧，莫曷翻；下同。〕项王死后，亡归信。汉王怨昧，闻其在楚，诏楚捕昧。信初之国，行县邑，陈兵出入。〔行，下孟翻。〕\n\n 　　六年（庚子，公元前二零一年）\n\n 　　冬，十月，人有上书告楚王信反者，帝以问诸将，皆曰：\"亟发兵，坑竖子耳！\"帝默然。又问陈平。陈平曰：\"人上书言信反，信知之乎？\"曰：\"不知。\"陈平曰： \"陛下精兵孰与楚？\"上曰：\"不能过。\"平曰：\"陛下诸将，用兵有能过韩信者乎？\"上曰：\"莫及也。\"平曰：\"今兵不如楚精而将不能及，举兵攻之，是趣之战也，〔趣，读曰促。〕窃为陛下危之！\"上曰：\"为之柰何？\"平曰：\"古者天子有巡狩，会诸侯。〔白虎通曰：天子所以巡狩者何？巡者，循也；狩者，牧也；谓循行天下，收人道德太平，恐远近不同，政化幽隐，有不得其所者，故必自行之，谨敬重民之意也。孟子曰：天子适诸侯曰巡守；巡守者，巡所守也。〕陛下第出，伪游云梦，〔第，但也。〕会诸侯于陈。陈，楚之西界；信闻天子以好出游，其势必无事而郊迎谒；谒而陛下因禽之，此特一力士之事耳。\"帝以为然；乃发使告诸侯会陈，\"吾将南游云梦。\"上因随以行。\n\n 　　楚王信闻之，自疑惧，不知所为。或说信曰：\"斩钟离昧以谒上，上必喜，无患。\"信从之。十二月，上会诸侯于陈，信持昧首谒上；上令武士缚信，载后车。信曰：\"果若人言：『狡兔死，走狗烹；高鸟尽，良弓藏；敌国破，谋臣亡。』〔师古曰：黄石公三略之言。〕天下已定，我固当烹！\"上曰：\"人告公反。\"遂械系信以归，〔械者，加以杻械；系者，加以徽索。〕因赦天下。\n\n 　　田肯贺上曰：\"陛下得韩信，又治秦中。〔如淳曰：山东人谓关中为秦中，师古曰：谓关中，秦地也。〕秦，形胜之国也，〔张晏曰：得形势之胜便也。〕带河阻山，地势便利；其以下兵于诸侯，譬犹居高屋之上建瓴水也。〔如淳曰：瓴，盛水瓶也。居高屋之上而翻瓴水，言其向下之势顺也。建，居偃翻。瓴，音铃。〕夫齐，东有琅邪、即墨之饶，〔师古曰：二县近海，财用之所出。〕南有泰山之固，〔泰山在齐之南境，齐负以为固。〕西有浊河之限，〔晋灼曰：齐西有平原。河水东北过高唐；高唐，即平原也。孟津号黄河，故曰浊河也。余谓孟津在河内，去平原甚远，晋说失之拘；盖河流浑浊，故谓之浊河也。〕北有勃海之利；〔索隐曰：崔浩云：勃，旁跌也。旁跌出者，横在济北，故齐都赋云：海旁出为勃，名曰勃海郡。余据班志，齐地北至勃海，有高乐、高城、阳信、重合之地。〕地方二千里，持戟百万；此东西秦也，〔言齐地形胜与秦亢衡也。〕非亲子弟，莫可使王齐者。\"上曰：\"善！\"赐金五百斤。\n\n 　　上还，至洛阳，赦韩信，封为淮阴侯。信知汉王畏恶其能，〔恶，乌路翻。〕多称病，不朝从；〔朝，直遥翻，朝见也。从，才用翻，从游也。〕居常鞅鞅，羞与绛、灌等列。〔鞅鞅，志不满也，音于两翻。绛侯周勃、灌将军婴。〕尝过樊将军哙。哙跪拜送迎，言称臣，曰：\"大王乃肯临臣！\"信出门，笑曰：\"生乃与哙等为伍！\"〔为信怨望谋反张本。〕\n\n 　　上尝从容与信言诸将能兵多少。〔从，千容翻。将，即亮翻；下同。〕上问曰：\"如我能将几何？\"信曰：\"陛下不过能将十万。\"上曰：\"于君何如？\"曰：\"臣多多而益善耳。\"上笑曰：\"多多益善，何为为我禽？\" 信曰：\"陛下不能将兵而善将将，此乃信之所以为陛下禽也。且陛下，所谓『天授，非人力』也。\"\n\n 　　甲申，始剖符封诸功臣为彻侯。〔师古曰：剖，破也；与其合符而分授之也。剖，普口翻。〕萧何封酇侯，〔班志，酇县属南阳郡。孟康曰：酇，音赞。〕所食邑独多。〔按班书功臣表：萧何封酇，八千户，而曹参封平阳，张良封留，皆万户，宜不得言何封邑独多。盖参以十二月甲申封，何以正月丙午封；功臣言何居上其意不能平者，特同日受封樊、郦、绛、灌诸人耳。张良亦以丙午封。诸人言何而不言良者，盖高祖先使良自择齐三万户，而良止受留万户，故不敢言也。〕功臣皆曰： \"臣等身被坚执锐，〔被，皮义翻。〕多者百余战，小者数十合。今萧何未尝有汗马之劳，徒持文墨议论，顾反居臣等上，何也？\"帝曰：\"诸君知猎乎？夫猎，追杀兽兔者，狗也；而发纵指示兽处者，人也。今诸君徒能得走兽耳，功狗也；至如萧何，发纵指示，功人也。\"〔师古曰：发纵，谓解绁而放之也。指示，以手指示之，今俗言放狗。纵，子用翻；而读者乃为踪迹之\"踪\"，非也，书本皆不为\"踪\"字；自有逐踪之狗，不待人发也。洪氏隶释曰：元佑中，洛州治河堤，得汉北海淳于长夏君碑，其辞有曰\"绍纵先轨\"。又北军中候郭仲奇碑，云\"有山甫之纵\"，又云\"徽纵显\"，又司隶校尉鲁峻碑，云\"比纵豹、产\"，又圉令赵君碑，云 \"羡其纵\"，外黄令高彪碑，云\"莫与比纵\"，皆以\"纵\"为\"踪\"。萧何传：\"发纵指示兽处，\"颜师古注云：书本皆不为\"踪\"字，读者乃为踪迹之\"踪\"，非也。据此数碑，则汉人固多借用；颜氏之注殆未然也。〕群臣皆不敢言。张良为谋臣，亦无战斗功；帝使自择齐三万户。良曰：\"始，臣起下邳，与上会留，〔见八卷秦二世二年。〕此天以臣授陛下；陛下用臣计，幸而时中。〔中，竹仲翻。〕臣愿封留足矣，不敢当三万户。\"乃封张良为留侯。封陈平为户牖侯，〔户牖，乡名，属陈留郡阳武县。徐广曰：阳武属魏地。户牖，今为东昏县，属陈留。索隐曰：徐广云：阳武属魏，而地理志属河南郡，盖后阳武属梁国耳。徐又云：户牖，今为东昏县，属陈留与班书地理志同。按是秦时户牖乡属阳武，至汉以户牖乡为东昏县，隶陈留郡也。括地志：东昏故城，在汴州陈留县东北九十里。陈平亦十二月甲申封。〕平辞曰：\"此非臣之功也。\"上曰：\"吾用先生谋，战胜克敌，非功而何？\"平曰：\"非魏无知，臣安得进？\"上曰：\"若子，可谓不背本矣！\"乃复赏魏无知。〔平因无知见上事见九卷二年。背，蒲妹翻。复，扶又翻。〕\n\n 　　帝以天下初定，子幼，昆弟少，惩秦孤立而亡，欲大封同姓以填抚天下。〔填，读曰镇。〕\n\n 　　春，正月，丙午，分楚王信地为二国：以淮东五十三县立从兄将军贾为荆王，〔索隐曰：乃王吴地，在淮东也。余据班史，时以故东阳郡、鄣郡、吴郡五十三县王贾。东阳，汉下邳地；鄣郡，汉丹阳地；吴郡，即会稽地；盖其地自淮东而南，尽丹阳、会稽也。贾死后，以其地王吴王濞，故索隐云王吴地也。如淳曰：荆，亦楚也。贾逵曰：秦庄襄王名楚，故改曰荆，遂行于世。晋灼曰：\"奋伐荆楚\"，自秦之先固已称荆。索隐曰：姚察按虞喜云：总言荆者，以山命国也。今西南有荆山，在阳羡界。贾分封吴地而号荆王，指取此义。太康地志：阳羡县，本名荆溪。从，才用翻。〕以薛郡、东海、彭城三十六县立弟文信君交为楚王。〔薛郡，汉之鲁国；东海，秦之郯郡；彭城，后为楚国：盖封交之时得三郡地。景、武之后，楚国仅彭城数县耳。〕壬子，以云中、雁门、代郡五十三县立兄宜信侯喜为代王，以胶东、胶西、临菑、济北、博阳、城阳郡七十三县立微时外妇之子肥为齐王；〔据此，则博阳于秦、楚、汉兵争之时亦尝置郡矣。自淮东至此，杂用古地名，固不纯用秦、汉所置郡名也。师古曰：外妇，谓与旁通者。〕诸民能齐言者皆以与齐。〔孟康曰：此时民流移，故使能齐言者还齐也。史记正义曰：按言齐国形胜次于秦中，故以封子肥。七十余城近齐城邑，能齐言者咸割属齐。亲子，故大其都也。孟说恐非。〕\n\n 　　上以韩王信材武，所王北近巩、洛，南迫宛、叶，东有淮阳，〔韩之分晋，其地南至宛、叶，西北包巩、洛，按于新安、宜阳，东有颍川；而淮阳之地则属于楚。及汉定天下，韩王信剖符王颖川，其地东兼有淮阳，所谓\"北近\"\"南迫\"，言其境相迫近耳，不属韩也。宛，于元翻。叶，式涉翻。〕皆天下劲兵处；乃以太原郡三十一县为韩国，徙韩王信王太原以北，备御胡，都晋阳。信上书曰：\"国被边，匈奴数入寇；晋阳去塞远，请治马邑。\"〔班志，太原郡领二十一县；今以三十一县为韩国。盖定襄未置郡，故太原之境，北被边，兼有雁门之马邑也。晋太康地记曰：秦时建此城辄崩，不成；有马周旋走反覆，父老异之，因依以筑城，遂名马邑。杜佑曰：秦马邑城，在朔州善阳县界。李奇曰：被，音被马之被。师古曰：被，犹带也，皮义翻。数，所角翻。〕上许之。\n\n 　　上已封大功臣二十余人，其余日夜争功不决，未得行封。上在洛阳南宫，从复道望见诸将，往往相与坐沙中语。上曰：\"此何语？\"留侯曰：\"陛下不知乎？此谋反耳！\"上曰：\"天下属安定，〔属，近也；言近方安定也。属，之欲翻。〕何故反乎？\"留侯曰：\"陛下起布衣，以此属取天下；〔属，殊玉翻。〕今陛下为天子，而所封皆故人所亲爱，所诛皆生平所仇怨。今军吏计功，以天下不足徧封；此属畏陛下不能尽封，恐又见疑平生过失及诛，故即相聚谋反耳。\"上乃忧曰：\"为之柰何？\"留侯曰：\"上平生所憎、群臣所共知，谁最甚者？\"上曰：\"雍齿与我有故怨，数尝窘辱我；〔服虔曰：未起之时，与我有故怨也。师古曰：每以勇力困辱高祖。余观帝初起，令雍齿守丰，齿雅不欲属帝，即以丰降魏，可以见其有故怨矣。雍，于用翻。数，所角翻。〕我欲杀之，为其功多，故不忍。\"〔为，于伪翻。〕留侯曰：\"今急先封雍齿，则群臣人人自坚矣。\"于是上乃置酒，封雍齿为什方侯，〔苏林曰：什方，汉中县也。师古曰：地理志，属广汉，非汉中也；今则属益州。什，音十。余按唐志，什邡县属汉州，盖垂拱又分益州置汉州也。宋白曰：什方县，旧治雍齿城，今于城北四十步立县。〕而急趋丞相、御史定功行封。〔趋，读曰促。汉之三公，丞相职无不总；御史大夫掌副丞相。〕群臣罢酒，皆喜，曰：\"雍齿尚为侯，我属无患矣！\"\n\n 　　臣光曰：张良为高帝谋臣，委以心腹，宜其知无不言；安有闻诸将谋反，必待高帝目见偶语，然后乃言之邪！盖以高帝初得天下，数用爱憎行诛赏，〔数，所角翻。〕或时所害至公，群臣往往有觖望自危之心；〔觖，古穴翻。师古曰：音决。觖，谓相觖也。韦昭曰：觖，犹冀也，音冀。索隐音企。〕故良因事纳忠以变移帝意，使上无阿私之失，下无猜惧之谋，国家无虞，利及后世。若良者，可谓善谏矣。\n\n 　　列侯毕已受封，诏定元功十八人位次。〔师古曰：谓萧何、曹参、张敖、周勃、樊哙、郦商、奚涓、夏侯婴、灌婴、傅宽、靳歙、王陵、陈武、王吸、薛欧、周昌、丁复、虫达，自第一至十八也。余谓此但定萧何等元功十八人位次耳。至吕后时，乃诏作高祖功臣位次，凡一百四十余人。师古所谓自萧何至虫达十八人，吕后所定位次也。张敖于高祖九年始自赵王废为宣平侯，安得预元功十八人之数哉？故师古注功臣位次云：张耳及敖并为无大功，盖以鲁元之故，吕后曲升之耳。此说则得之。〕皆曰：\"平阳侯曹参，身被七十创，攻城略地，功最多，宜第一。\"〔被，皮义翻。创，初良翻。〕谒者、关内侯鄂千秋进曰：\"群臣议皆误，〔鄂本出姬姓，晋鄂侯之后。关内侯位次列侯，爵第十九。师古曰：言有侯号而居京畿，无国邑。〕夫曹参虽有野战略地之功，此特一时之事耳。上与楚相距五岁，失军亡众，跳身遁者数矣；〔师古曰：谓轻身走出也。数，所角翻；下同。〕然萧何常从关中遣军补其处，非上所诏令召，而数万众会。上之乏绝者数矣，又军无见粮；〔见，贤遍翻。〕萧何转漕关中，给食不乏。陛下虽数亡山东，萧何常全关中以待陛下。此万世之功也。今虽无曹参等百数，何缺于汉；汉得之，不必待以全。柰何欲以一旦之功而加万世之功哉！萧何第一，曹参次之。\"上曰：\"善！\"于是乃赐萧何带剑履上殿，入朝不趋。〔古者君子必带剑，所以卫身，且昭武备也。秦法：群臣上殿，不得持尺寸之兵。草曰菲，麻曰屦，皮曰履。屦，履所以从军，军容不入国，故皆不许以上殿。君前必趋，崇敬也。今赐何剑履上殿，入朝不趋，殊礼也。〕上曰：\"吾闻『进贤受上赏』。萧何功虽高，得鄂君乃益明。\"于是因鄂千秋所【章：甲十五行本\"所\"上有\"故\"字；乙十一行本同；孔本同。】食邑，封为安平侯。〔索隐曰：安平县属涿郡，非甾川之东安平县。〕是日，悉封何父子兄弟十余人，皆有食邑；益封何二千户。\n\n 　　上归栎阳。\n\n 　　夏，五月，丙午，尊太公为太上皇。〔师古曰：太上者，极尊之称也。皇，君也。天子之父，故号曰皇；不预治国，故不言帝。〕\n\n 　　初，匈奴畏秦，北徙十余年。及秦灭，匈奴复稍南渡河。〔此北河也，在朔方北。〕\n\n 　　单于头曼有太子曰冒顿。〔曼，音瞒；师支曰：莫安翻。索隐曰：冒，音墨，又莫报翻。〕后有所爱阏氏，〔匈奴之阏氏，犹中国之皇后。阏，于连翻。氏，音支；下月氏同。〕生少子，头曼欲立之。〔少，诗照翻。〕是时，东胡强而月氏盛，〔括地志：凉、肃、甘、沙、庭州、本月氏地。〕乃使冒顿质于月氏。〔质，音致。〕既而头曼急击月氏，月氏欲杀冒顿。冒顿盗其善马骑之，亡归；头曼以为壮，令将万骑。\n\n 　　冒顿乃作鸣镝，〔应劭曰：髐箭也。韦昭曰：矢镝飞则鸣。余见今军中亦有鸣镝，于近笴之处开小窍，矢飞急则凌风而鸣。镝，音嫡。髐，呼交翻。〕习勒其骑射。〔勒其所部，使习其令也。〕令曰：\"鸣镝所射而不悉射者，斩之！\"冒顿乃以鸣镝自射其善马，既又射其爱妻；左右或不敢射者，皆斩之。最后以鸣镝射单于善马。左右皆射之。于是冒顿知其可用；从头曼猎，以鸣镝射头曼，其左右亦皆随鸣镝而射。〔射，而亦翻。〕遂杀头曼，尽诛其后母与弟及大臣不听从者。冒顿自立为单于。\n\n 　　东胡闻冒顿立，乃使使谓冒顿：\"欲得头曼时千里马。\"冒顿问群臣，群臣皆曰：\"此匈奴宝马也，勿与！\"冒顿曰：\"柰何与人邻国而爱一马乎！\"遂与之。居顷之，东胡又使使谓冒顿：\"欲得单于一阏氏。\"冒顿复问左右，〔复，扶又翻。〕左右皆怒曰：\"东胡无道，乃求阏氏，请击之！\"冒顿曰：\"柰何与人邻国爱一女子乎！\"遂取所爱阏氏予东胡。〔予，读曰与，下同。〕东胡王愈益骄。东胡与匈奴中间，有弃地莫居，千余里，各居其边，为瓯脱。〔服虔曰：瓯脱，作土室以伺也；师古曰：境上候望之处，若今之伏宿处也。瓯，一侯翻。脱，土活翻。〕东胡使使谓冒顿：\"此弃地，欲有之。\"冒顿问群臣，群臣或曰：\"此弃地，予之亦可，勿与亦可。于是冒顿大怒曰：\"地者，国之本也，柰何予之！\"诸言予之者，皆斩之。冒顿上马，令：\"国中有后出者斩！\"遂袭击东胡。东胡初轻冒顿，不为备；冒顿遂灭东胡。\n\n 　　既归，又西击走月氏，南并楼烦、白羊河南王，〔师古曰：楼烦、白羊二王之居在河南。〕遂侵燕、代，悉复收蒙恬所夺匈奴故地〔蒙恬夺匈奴地，见七卷秦始皇三十三年。〕与汉关故河南塞至朝那、肤施。〔班志，朝那县属安定郡，肤施县属上郡。史记正义曰：汉朝那故城，在原州百泉县西七十里。肤施县，赵置，秦因而不改，今属延州。〕是时，汉兵方与项羽相距，中国罢于兵革，〔罢，读曰疲。〕以故冒顿得自强，控弦之士三十余万，〔控弦，引弓也。控，口弄翻。〕威服诸国。\n\n 　　秋，匈奴围韩王信于马邑。信数使使胡，求和解。汉发兵救之；疑信数间使，有二心，〔数，所角翻。间，古苋翻。使，疏吏翻。〕使人责让信。信恐诛，九月，以马邑降匈奴。匈奴冒顿因引兵南逾句注，〔郡国志：句注，山险名，在雁门阴馆县。括地志：句注山在代州雁门县西北三十里。杜佑曰：句注山，即代州雁门县西陉岭。句，音钩，又如字，又音拘。〕攻太原，至晋阳。\n\n 　　帝悉去秦苛仪，法为简易。〔去，羌吕翻，除也；后以义推。易，以豉翻；下同。〕群臣饮酒争功，醉，或妄呼，拔剑击柱，〔呼，火故翻。〕帝益厌之。叔孙通说上曰：〔叔孙本出姬姓，鲁叔孙氏之后。〕\"夫儒者难与进取，可与守成。臣愿征鲁诸生，与臣弟子共起朝仪。\"〔朝，直遥翻。〕帝曰：\"得无难乎？\"叔孙通曰：\"五帝异乐，三王不同礼；礼者，因时世、人情为之节文者也。臣愿颇采古礼，与秦仪杂就之。\"上曰：\"可试为之，令易知，度吾所能行者为之！\"〔易，以豉翻。度，徒洛翻。〕\n\n 　　于是叔孙通使，征鲁诸生三十余人。〔师古曰：通为使者而征鲁诸生。使，疏吏翻。〕鲁有两生不肯行，曰：\"公所事者且十主，皆面谀以得亲贵。〔通事秦始皇、二世、陈涉、项梁、楚怀王、项羽及帝，凡七主。且，几也；言几及十主也。〕今天下初定，死者未葬，伤者未起，又欲起礼、乐。礼、乐所由起，积德百年而后可兴也。〔师古曰：言行德教百年，然后可起礼乐。〕吾不忍为公所为；公去矣，无污我！\"〔污，乌故翻。〕叔孙通笑曰：\"若真鄙儒也，不知时变！\"〔师古曰：若，汝也。鄙，言不通。〕遂与所征三十人西，〔师古曰：西入关。〕及上左右为学者〔师古曰：左右，谓近臣也。为学，谓素有学术。〕与其弟子百余人。为绵蕞，野外习之。〔应劭曰：立竹及茅索营之，习礼仪其中也。如淳曰：谓以茅剪树地，为纂位尊卑之次也。春秋传曰：置茅蕝。师古曰：蕝，与蕞同，子悦翻。如说是。韦昭曰：引绳为绵，立表为蕞。蕞，兹会翻。贾逵曰：束茅以立表位为蕝。纂文曰：蕝，今之纂字，即悦翻，又音纂。〕月余，言于上曰：\"可试观矣。\"上使行礼；曰：\"吾能为此。\"乃令群臣习肄。〔肄，弋二翻，亦习也。〕\n\n 　　七年（辛丑，公元前二零零年）\n\n 　　冬，十月，长乐宫成，诸侯群臣皆朝贺。〔时未起未央宫，故帝御长乐宫受朝贺。及萧何既起未央前殿，自惠帝以后，皆御未央；而长乐为太后所居，谓之东朝。乐，音洛。〕先平明，〔师古曰：未平明之前。先，悉荐翻。〕谒者治礼，以次引入殿门，陈东、西乡。〔治，直之翻。乡，读曰向。〕卫官侠陛〔卫官，侍卫之官，郎中及中郎执戟侍卫者是也。侠，与挟同，挟殿陛之两旁也，或音夹。〕及罗立廷中，皆执兵，张旗帜。〔帜，昌志翻。〕于是皇帝传警，〔汉仪云：帝辇动，则左右侍帷幄者称警，是也。汉书音义：天子出称警，传声而唱，以警外也。〕辇出房；〔沈约曰：辇车，周礼王后五路之卑者也。后从容宫中，所乘非王车也。汉制：乘舆御之，或使人挽，或驾果下马，不知何代去其轮。〕引诸侯王以下至吏六百石〔汉吏六百石，铜印，墨绶，奉月七十斛。〕以次奉贺，莫不振恐肃敬。至礼毕，复置法酒。〔礼毕，谓朝礼毕也。师古曰：法酒，犹言礼爵，谓不饮之至醉。〕诸侍坐殿上，皆伏，抑首；〔师古曰：抑，屈也；谓依礼法不敢平坐而视。〕以尊卑次起上寿。觞九行，谒者言\"罢酒\"，御史执法举不如仪者，辄引去。〔执法，即御史也。杜佑曰：御史之名，周官有之，盖掌赞书而授法令，非今任也。战国时亦有御史，秦、赵渑池之会，各令书其事。秦、汉为纠察之任。秦以御史监郡。汉初定礼仪，\"御史执法举不如仪者辄引去\"是也。〕竟朝置酒，无敢讙哗失礼者。〔竟朝，言行朝礼至礼毕也。朝，直遥翻。讙，与喧同，许元翻。〕于是帝曰：\"吾乃今日知为皇帝之贵也！\" 乃拜叔孙通为太常，〔班表：奉常，秦官，掌宗庙礼仪；景帝中六年改曰太常。此不书奉常而书太常者，使人易知。〕赐金五百斤。\n\n 　　初，秦有天下，悉内六国礼仪，采择其尊君、抑臣者存之，及通制礼，颇有所增损，大抵皆袭秦故，自天子称号下至佐僚及宫室、官名，少所变改。其书，后与律、令同录，藏于理官；〔师古曰：理官，即法官也。〕法家又复不传，民臣莫有言者焉。\n\n 　　臣光曰：礼之为物大矣！用之于身，则动静有法而百行备焉；用之于家，则内外有别而九族睦焉；〔行，下孟翻。别，彼列翻。〕用之于乡，则长幼有伦而俗化美焉；用之于国，则君臣有叙而政治成焉；〔治，直吏翻。〕用之于天下，则诸侯顺服而纪纲正焉；岂直几席之上、户庭之间得之而不乱哉！夫以高祖之明达，闻陆贾之言而称善，〔见下卷十一年。〕睹叔孙之仪而叹息；然所以不能肩〔张：\"肩\"上脱\"比\"字。〕于三代之王者，病于不学而已。当是之时，得大儒而佐之，与之以礼为天下，其功烈岂若是而止哉！惜夫，叔孙生之【章：甲十五行本\"之\"下有\"为\"字；乙十一行本同。】器小也！徒窃礼之糠粃，以依世、谐俗、取宠而已，〔谷皮曰糠；谷不成曰粃；粃，与秕同。〕遂使先王之礼沦没而不振，以迄于今，岂不痛甚矣哉！是以扬子讥之曰：\"昔者鲁有大臣，史失其名。曰：『何如其大也！』曰：『叔孙通欲制君臣之仪，召先生于鲁，所不能致者二人。』曰：『若是，则仲尼之开迹诸侯也非邪？』曰：『仲尼开迹，将以自用也。〔宋咸曰：谓开布其迹于诸侯之国，犹言历聘也。〕如委己而从人，虽有规矩、准绳，焉得而用之！』\"〔焉，于虔翻。〕善乎扬子言也！夫大儒者，恶肯毁其规矩、准绳以趋一时之功哉！〔恶，音乌。趋，七喻翻。〕\n\n 　　上自将击韩王信，破其军于铜鞮，〔班志，铜鞮县属上党郡。上党记：晋铜鞮，伯华所邑，去铜鞮故宫二十里；唐属潞州。宋白曰：县有铜鞮水，故名。鞮，丁奚翻。〕斩其将王喜。信亡走匈奴；白土人曼丘臣、王黄等立赵苗裔赵利为王，〔班志，白土县属上郡。括地志：白土故城，在盐州白池东北九十里；又云：近延州。余据班志：圜水出白土县西，东入河。师古曰：圜，音银，今银州银水是。则白土县在唐银州界。按\"圜\"字乃\"圁\"字之误。通典，圁水在银州儒林县东北，今谓之无定河。师古又曰：曼丘、毋丘，本一姓也，语有缓急耳。曼音万。姓谱：齐有曼丘不择。〕复收信败散兵，与信及匈奴谋攻汉。匈奴使左、右贤王将万余骑，与王黄等屯广武以南，至晋阳，〔班史：匈奴置左、右贤王，左、右谷蠡王，最为大国。班志，广武县属太原郡。史记正义：广武故城在代州雁门界句注山南。杜佑曰：代州雁门郡治雁门县；汉广武县故城在西南。宋白曰：隋改广武县为雁门，避太子讳也。〕汉兵击之，匈奴辄败走，已复屯聚，汉兵乘胜追之。会天大寒，雨雪，〔大戴记曰：盛阴之气在雨水，则凝滞而为雪。雨，于具翻。自上而下曰雨；后以义推。〕士卒堕指者什二三。〔师古曰：什人之中二三堕指。〕\n\n 　　上居晋阳，闻冒顿居代谷，〔史记正义曰：代谷，今妫州。余据唐妫州在幽州西北，此代谷在句注之北。后魏都平城，建为代都，盖因代谷而名也；唐属云州界。〕欲击之。使人觇匈奴，〔觇，丑廉翻，又敕艳翻，窥侦也。〕冒顿匿其壮士、肥牛马，但见老弱及羸畜。〔羸，伦为翻。畜，许救翻。〕使者十辈来，皆言匈奴可击。上复使刘敬往使匈奴，〔复，扶又翻。〕未还；汉悉兵三十二万北逐之，逾句注。刘敬还，报曰：\"两国相击，此宜夸矜，见所长；〔见，贤遍翻，示也；下欲见同。〕今臣往，徒见羸瘠、老弱，此必欲见短，伏奇兵以争利。愚以为匈奴不可击也。\"是时，汉兵已业行，〔凡事已为而未成曰业。〕上怒，骂刘敬曰：\"齐虏以口舌得官，今乃妄言沮吾军！\"〔沮，才汝翻；止也。〕械系敬广武。\n\n 　　帝先至平城，兵未尽到；冒顿纵精兵四十万骑，围帝于白登七日，〔班志：平城县属雁门郡。服虔曰：白登，台名，去平城七里。师古曰：白登在平城东南，去平城十余里。括地志：朔州定襄县，本汉平城县，东北三十里有白登山，山上有台，名曰白登台。〕汉兵中外不得相救饷。帝用陈平秘计，使使间厚遗阏氏。〔应劭曰：陈平使画工图美女，间遗阏氏曰：\"汉有美女如此；今皇帝困急，欲献之。\"阏氏畏其夺己宠，言于冒顿，令解围。余谓秘计者，以其失中国之体，故秘而不传。间，古苋翻。遗，于季翻。〕阏氏谓冒顿曰：\"两主不相困。今得汉地，而单于终非能居之也。且汉主亦有神灵，单于察之！\"冒顿与王黄、赵利期，而黄、利兵不来，疑其与汉有谋，乃解围之一角。会天大雾，汉使人往来，匈奴不觉。陈平请令强弩傅两矢，外乡，〔师古曰：傅，读曰附。每一弩而加两矢，外向以御敌也。乡，读曰向。〕从解角直出。帝出围，欲驱；太仆滕公固徐行。至平城，汉大军亦到，胡骑遂解去。汉亦罢兵归，令樊哙止定代地。\n\n 　　上至广武，赦刘敬，曰：\"吾不用公言，以困平城；吾皆已斩前使十辈矣！\"乃封敬二千户为关内侯，号为建信侯。帝南过曲逆，〔班志，曲逆县属中山国。张晏曰：濡水于城北曲而西流，故曰曲逆；后汉章帝丑其名，改曰蒲阴。杜佑曰：中山郡北平县，秦曲逆县，后汉蒲阴县。曲逆，读皆如字。文选高祖功臣赞注曰：曲，区句翻；逆，音遇；非也。颜之推曰：俗儒读曲逆侯为去遇；票姚校尉曰飘摇。票姚，诸儒有两音；最无谓者，曲逆为去遇也。〕曰：\"壮哉县！吾行天下，独见洛阳与是耳。\"乃更封陈平为曲逆侯，尽食之。平从帝征伐，凡六出奇计，辄益封邑焉。\n\n 　　十二月，上还，过赵。赵王敖执子壻礼甚卑；〔敖尚帝女鲁元公主，故执子壻礼。〕上箕倨慢骂之。〔师古曰：箕倨者，谓伸两脚，其形如箕。曲礼曰：坐毋箕。孔颖达曰：箕，谓舒展两足，状如箕舌也。〕赵相贯高、赵午等皆怒〔贯，姓也；原伯贯之后。〕曰：\"吾王，孱王也！\"〔孟康曰：孱，音潺湲之潺，冀州谓懦弱者为孱。师古音士连翻。〕乃说王曰：\"天下豪杰并起，能者先立。今王事帝甚恭，而帝无礼；请为王杀之！\"张敖啮其指出血，曰：〔师古曰：自啮其指出血，以表至诚而为誓，约不背汉也。为，于伪翻。〕\"君何言之误！先人亡国，赖帝得复国，〔张耳亡国事见九卷元年，复国事见十卷三年。〕德流子孙；秋豪皆帝力也。〔豪至秋而纤锐。秋豪，言其细微也。〕愿君无复出口！\"〔复，扶又翻。〕贯高、赵午等皆相谓曰：\"乃吾等非也。吾王长者，不倍德；〔长，知两翻。倍，蒲妹翻。〕且吾等义不辱。今帝辱我王，故欲杀之，何洿王为！〔洿，乌故翻，染涴也。〕事成归王，事败独身坐耳。\"〔言独以身坐弑帝之罪。〕\n\n 　　匈奴攻代。代王喜弃国自归，〔喜，即帝兄仲也。六年春正月，以代地立喜为代王，韩王信故国。〕赦为郃阳侯。〔班志，郃阳县属左冯翊，诗所谓\"在郃之阳\"者也。括地志：郃阳故城，在同州河西县南三十里。郃，音合。〕辛卯，立皇子如意为代王。〔如意，戚夫人之子，后徙王赵。〕\n\n 　　春，二月，上至长安。萧何治未央宫，〔未央宫在长安城西南隅，周回二十八里。元和志曰：东距长乐宫一里，中隔武库。括地志：未央宫，在雍州长安县西北十里长安故城中。〕上见其壮丽，甚怒，谓何曰：\"天下匈匈，劳苦数岁，成败未可知，是何治宫室过度也！\"何曰：\"天下方未定，故可因以就宫室。且夫天子以四海为家，非壮丽无以重威。且无令后世有以加也。\"上说。〔说，读曰悦。〕\n\n 　　臣光曰：王者以仁义为丽，道德为威，未闻其以宫室填服天下也。〔填，读曰镇。〕天下未定，当克己节用以趋民之急；〔趋，七喻翻。〕而顾以宫室为先，岂可谓之知所务哉！昔禹宫室而桀为倾宫。〔孔子曰：禹卑宫室而尽力乎沟洫。桀为倾宫、瑶台以殚百姓之财。〕创业垂统之君，躬行节俭以示子孙，其末犹入于淫靡，况示之以侈乎！乃云\"无令后世有以加\"，岂不谬哉！至于孝武，卒以宫室罢敝天下，〔卒，子恤翻。罢，读曰疲。〕未必不由酇侯启之也！\n\n 　　上自栎阳徙都长安。〔先虽以娄敬、张良之言西都关中，然都邑未成，则犹居栎阳；今未央宫成，始自栎徙都长安。〕\n\n 　　初置宗正官，以序九族。〔班表：宗正，秦官，掌亲属；平帝元始元年，更名宗伯。〕\n\n 　　夏，四月，帝行如洛阳。 \n",
    "资治通鉴第十二卷-汉纪四": "　　汉纪四　起玄黓摄提格，尽昭阳赤奋若，凡十二年。\n\n 　　太祖高皇帝下\n\n 　　八年（壬寅，公元前一九九年）\n\n 　　冬，上【章：甲十五行本\"上\"下有\"东\"字；乙十一行本同；孔本同。】击韩王信余寇东垣，〔班志，高帝十一年，更名东垣曰真定；武帝元鼎四年，置真定国。垣，音辕。〕过柏人。〔班志，柏人县属赵国。括地志：柏人故城，在邢州柏人县西北十二里；至唐天宝元年，更柏人曰尧山。〕贯高等壁人于厕中，欲以要上。〔文颖曰：置人厕壁中以伺高祖也。要，一遥翻。〕上欲宿，心动，问曰：\"县名为何？\"曰：\"柏人。\"上曰：\"柏人者，迫于人也。\"遂不宿而去。十二月，帝行自东垣至。\n\n 　　春，三月，行如洛阳。\n\n 　　令贾人毋得衣锦、绣、绮、縠、絺、紵、罽，操兵、乘、骑马。〔师古曰：贾人，坐贩卖者也。绮，文绘也，即今细绫也。絺，细葛也。紵，织紵为布及疏也。罽，织毛，若今毼及氍毹之类也。操，持也。兵，凡兵器也。乘，驾车也。骑，单骑也。贾，音古。衣，于既翻。絺，充知翻。紵，音伫。罽，居例翻。操，千高翻。余据：锦，织文也；绣，刺文而五采备者也；縠，绉纱也。骑，奇寄翻。〕\n\n 　　秋，九月，行自洛阳至；淮南王、梁王、赵王、楚王皆从。〔从，才用翻。〕\n\n 　　匈奴冒顿数苦北边。〔数，所角翻；下同。〕上患之，问刘敬，刘敬曰：\"天下初定，士卒罢于兵，〔罢，读曰疲。〕未可以武服也。冒顿杀父代立，妻群母，以力为威，未可以仁义说也。〔说，式芮翻。〕独可以计久远，子孙为臣耳；然恐陛下不能为。\"上曰：\"奈何？\"对曰：\"陛下诚能以适长公主妻之，〔适，读曰嫡；谓皇后所生也。长，知两翻。〕厚奉遗之，〔遗，于季翻；下同。〕彼必慕，以为阏氏，〔阏氏，音烟支。〕生子，必为太子。陛下以岁时汉所余、彼所鲜，数问遗，〔鲜，息善翻，少也。〕因使辨士风谕以礼节。〔风，与讽同。〕冒顿在，固为子婿；死，则外孙为单于；岂尝闻外孙敢与大父抗礼者哉！可无战以渐臣也。若陛下不能遣长公主，而令宗室及后宫诈称公主，彼知，不肯贵近，无益也。\"帝曰：\"善！\"〔近，其靳翻。〕欲遣长公主。吕后日夜泣曰：\"妾唯太子、一女，奈何弃之匈奴！\"上竟不能遣。\n\n 　　九年（癸卯，公元前一九八年）\n\n 　　冬，上取家人子名为长公主，〔师古曰：于外庶人家取女，而名之为公主。〕以妻单于。〔妻，千细翻。〕使刘敬往结和亲约。\n\n 　　臣光曰：建信侯谓冒顿残贼，不可以仁义说，而欲与为婚姻，何前后之相违也！夫骨肉之恩，尊卑之叙，唯仁义之人为能知之；奈何欲此服冒顿哉！盖上世帝王之御夷狄也，服则怀之以德，叛则震之以威，未闻与为婚姻也。且冒顿视其父如禽兽而猎之，奚有于妇翁！建信侯之术，固已疏矣；况鲁元已为赵后，又可夺乎！\n\n 　　刘敬从匈奴来，因言：\"匈奴河南白羊、楼烦王，去长安近者七百里，轻骑一日一夜可以至秦中。秦中新破，〔秦中，谓关中，故秦地也。新破，谓经兵革之后未殷实。〕少民，地肥饶，可益实。〔少，诗沼翻；下同。〕夫诸侯初起时，非齐诸田、楚昭、屈、景莫能兴。〔齐之王族，诸田也；楚之王族，昭、屈、景也；皆二国之强家。师古曰：今高陵、栎阳诸田，华阴、好畤诸景及三辅诸屈、诸怀尚多，皆此时之所徙也。屈，九勿翻。〕今陛下虽都关中，实少民，东有六国之强族；一日有变，陛下亦未得高枕而卧也。〔枕，之鸩翻。〕臣愿陛下徙六国后及豪桀、名家居关中；无事可以备胡，诸侯有变，亦足率以东伐。此强本弱末之术也。\"上曰：\"善！\"十一月，徙齐、楚大族昭氏、屈氏、景氏、怀氏、田氏五族及豪桀于关中，与利田、宅，〔谓便利田宅也。〕凡十余万口。\n\n 　　十二月，上行如洛阳。\n\n 　　贯高怨家知其谋，上变告之。〔谋，谓谋弑上，事始上卷七年。怨，于元翻，又如字。变，非常也；谓上告非常之事。〕于是上逮捕赵王及诸反者。〔师古曰：逮捕，谓事相连及者皆捕之。一曰：在道守禁相属不绝，若今之传送囚耳。贡父曰：逮者，其人存在，直追取之；捕者，其人亡，当讨捕也；故有或但言逮，或但言捕，知异义也。一曰：逮，易辞；捕，加力也。逮，徒呼召之；捕，则加束缚矣。〕赵午等十余人皆争自刭；贯高独怒骂曰：\"谁令公为之？今王实无谋，而并捕王。公等皆死，谁白王不反者？\"〔白，明白也。〕乃轞车胶致，〔师古曰：轞车者，车而为槛形，以版四周之，无所通见。史记正义曰：胶致者，胶密不得开，送致京师也。〕与王诣长安。高对狱曰：\"独吾属为之，王实不知。\"吏治，搒笞数千，刺剟，〔搒，音彭。剟，丁劣翻。索隐曰：剟，亦刺也；应劭曰：以铁刺之也。〕身无可击者；终不复言。吕后数言：\"张王以公主故，不宜有此。\"〔数，所角翻。〕上怒曰：\"使张敖据天下，岂少而女乎！\"〔少，诗沼翻。而，汝也。〕不听。\n\n 　　廷尉以贯高事辞闻。上曰：\"壮士！谁知者？以私问之。\"〔盖欲求贯高平日相知昵者，以其私问之。〕中大夫泄公曰：〔班表：郎中令之属有太中大夫、中大夫，皆掌论议。泄，音薛。泄，姓也；秦时卫有泄姬。〕\"臣之邑子，素知之，此固赵国立义不侵、为然诺者也。\"〔言以义自立，不受侵辱，重于然诺也。〕上使泄公持节往问之箯舆前。〔韦昭曰：如今舆床，人舆以行。师古曰：箯舆者，编竹木以为舆形，如今之食舆。高时搒笞刺剟委困，故以箯舆处之。索隐曰：服虔云：编竹木如今峻，可以粪除也。何休注公羊：笋，音峻。笋者，竹箯，一名编，齐、鲁以北名为笋。郭璞三苍注云：箯，轝土器，音鞭。〕泄公与相劳苦，如生平驩，〔劳，力到翻。相劳，且问其所苦也。〕因问：\"张王果有计谋不？\"〔不，读曰否。〕高曰：\"人情宁不各爱其父母、妻子乎？今吾三族皆以论死，〔谓以罪论抵死。〕岂爱王过于吾亲哉？顾为王实不反，〔为于伪翻。〕独吾等为之。\"具道本指所以为者、王不知状。于是泄公入，具以报上。春，正月，上赦赵王敖。废为宣平侯，徙代王如意为赵王。\n\n 　　上贤贯高为人，使泄公具告之曰：\"张王已出。\"因赦贯高。贯高喜曰：\"吾王审出乎？\"泄公曰：\"然。\"泄公曰：\"上多足下，故赦足下。\"贯高曰：\"所以不死、一身无余者，白张王不反也。今王已出，吾责已塞，〔塞，悉则翻。〕死不恨矣。且人臣有篡弑之名，何面目复事上哉！〔复，扶又翻。〕纵上不杀我，我不愧于心乎！\"乃仰绝亢，遂死。〔苏林曰：亢，颈大脉也，俗所谓胡脉也。师古曰：亢者，总谓颈耳。尔雅云：亢，鸟咙，即喉咙也。亢，音冈，又下郎翻。〕\n\n 　　荀悦论曰：贯高首为乱谋，杀主之贼；〔杀，读曰弑。〕虽能证明其王，小亮不塞大逆，私行不赎公罪。〔塞，悉则翻。行，下孟翻。〕春秋之义大居正，〔大居正者，以居正为大也。〕罪无赦可也。\n\n 　　臣光曰：高祖骄以失臣，贯高狠以亡君。使贯高谋逆者，高祖之过也；使张敖亡国者，贯高之罪也。\n\n 　　诏：\"丙寅前有罪，殊死已下，皆赦之。\"\n\n 　　二月，行自洛阳至。\n\n 　　初，上诏：\"赵群臣宾客敢从张王者，皆族。\"郎中田叔、孟舒皆自髡钳为王家奴以从。〔田叔、孟舒，皆赵国郎中也。从，才用翻。〕及张敖既免，上贤田叔、孟舒等。召见，与语，汉廷臣无能出其右者。〔师古曰：古者以右为尊；言材用无有过之者，故云无出其右也。贡父曰：古者居则贵左，兵则贵右；贵右似战国时俗也。〕上尽拜为郡守、诸侯相。〔班表：郡守，秦官，掌治其郡，秩二千石。汉初，诸侯王国亦置丞相，统众官、群卿大夫都官，如汉朝。景帝中五年，令诸侯王不得复治国，天子为置吏，改丞相曰相，秩二千石。〕\n\n 　　夏，六月【章：甲十五行本\"月\"下有\"乙未\"二字：乙十一行本同；孔本同；张校同；退斋校同。】晦，日有食之。\n\n 　　更【章：甲十五行本\"更\"上有\"是岁\"二字；乙十一行本同；孔本同。】以丞相何为相国。〔自丞相进相国，则相国之位尊于丞相矣。〕\n\n 　　十年（甲辰，公元前一九七年）\n\n 　　夏，五月，太上皇崩于栎阳宫。秋，七月，癸卯，葬太上皇于万年，〔师古曰：三辅黄图云：高祖初居栎阳，太上皇因居栎阳；既崩，葬其北原，起万年邑置长、丞焉。考异曰：汉书：\"五月，太上皇后崩。\"\"七月，癸卯，太上皇崩，葬万年。\"荀纪，五月无\"后\"字，七月无\"崩\"字。盖荀悦之时，汉书本尚未讹谬故也；今从之。〕楚王、梁王皆来送葬。赦栎阳囚。〔臣瓒曰：万年陵在栎阳县，故特赦之。〕\n\n 　　定陶戚姬有宠于上〔如淳曰：姬，音怡。众妾之总称也。汉官曰：姬妾数百。臣瓒曰：汉秩禄令及茂陵书：姬，内官也，秩比二千石，位次倢妤下，在七子、八子之上。索隐曰：如淳音怡，非也。茂陵书，姬是内官，是矣；然官号及妇人通称姬者，姬，周之姓，所以左传称伯姬，叔姬；以言天子之宗女贵于他姓，故遂以姬为妇人美号。〕生赵王如意。上以太子仁弱，谓如意类己；虽封为赵王，常留之长安。上之关东，戚姬常从，〔从，才用翻。〕日夜啼泣，欲立其子。吕后年长，常留守，益疏。〔长，知两翻。守，式又翻。疏，与疎同。〕上欲废太子而立赵王，大臣争之，皆莫能得。御史大夫周昌廷争之强，上问其说。昌为人吃，〔吃，音讫，言之难也。〕又盛怒，曰：\"臣口不能言，然臣期期知其不可！陛下欲废太子，臣期期不奉诏！\"〔师古曰：以口吃故，重言期期。贡父曰：期，读如荀子\"目欲綦色\"之綦；楚人谓极为綦。孔颖达曰：释诂曰，汔也；杜预曰：汔，期也。然则期字虽别，皆是近义，言其近当如此。史记称高祖废太子，周昌曰：\"臣期知其不可\"，周昌又曰：\"臣期不奉诏。\"言期者，意亦与汔同。〕上欣然而笑。吕后侧耳于东厢听，〔韦昭曰：东厢，殿东堂也。师古曰：正寝之东西室皆曰厢，言似箱箧之形。〕既罢，见昌，为跪谢，曰：\"微君，太子几废。\"〔为，于伪翻。几，居依翻。〕\n\n 　　时赵王年十岁，上忧万岁之后不全也；符玺御史赵尧〔符玺御史，御史之掌符玺者也，属御史大夫。玺，斯氏翻。〕请为赵王置贵强相，〔为，于伪翻。相，息亮翻。〕及吕后、太子、群臣素所敬惮者。上曰：\"谁可者？\"尧曰：\"御史大夫昌，其人也。\"上乃以昌相赵，〔为吕后杀戚夫人及如意张本。〕而以尧代昌为御史大夫。〔考异曰：史记、汉书张良传，皆云\"十二年上击黥布还，愈欲易太子\"。按百官表：\"十年，赵尧为史大夫\"，则是时太子位已定；今从之。〕\n\n 　　初，上以阳夏侯陈豨为相国，监赵、代边兵；〔夏，音贾。豨，许岂翻，又音希。徐广曰：为赵相国，将兵守代。监，古衔翻。〕豨过辞淮阴侯。唯阴侯挈其手，辟左右，〔辟，音辟，除也；屏除左右也。〕与之步于庭，仰天叹曰：\"子可与言乎？\"豨曰：\"唯将军令之！\"淮阴侯曰：\"公之所居，天下精兵处也；而公，陛下之信幸臣也。人言公之畔，陛下必不信；再至，陛下乃疑矣；三至，必怒而自将。〔将，即亮翻。〕吾为公从中起，天下可图也。\"〔为，于伪翻。〕陈豨素知其能也，信之，曰：\"谨奉教！\"\n\n 　　豨常慕魏无忌之养士，〔魏无忌，信陵君也。〕及为相守边，告归，〔汉律：二千石有予告，有赐告。予告者，在官有功最，法所当得也。赐告者，病满三月当免，天子优赐其告，使得带印绶、将官属归家治病。至成帝时，郡国二千石赐告不得归家；至和帝时，赐、予皆绝。师古曰：告者，请谒之言，谓请休耳。或谓之谢，谢，亦告也。左传曰：韩献子告老；礼记曰：若不得谢。汉书诸云谢病，皆同义。〕过赵，宾客随之【章：甲十五行本\"之\"下有\"者\"字；乙十一行本同；孔本同。】千余乘〔乘，绳证翻。〕邯郸官舍皆满。赵相周昌求入见上，〔见，贤遍翻。〕具言豨宾客甚盛，擅兵于外数岁，恐有变。上令人覆案豨客居代者诸不法事，多连引豨。豨恐；韩王信因使王黄、曼丘臣等说诱之。〔说，式芮翻。诱，音酉。〕\n\n 　　太上皇崩，上使人召豨，豨称病不至；九月，遂与王黄等反，自立为代王，劫略赵、代。上自东击之。至邯郸，喜曰：\"豨不【章：甲十五行本\"不\"下有\"南\"字；乙十一行本同；孔本同；张校同。】据邯郸而阻漳水，吾知其无能为矣！\"\n\n 　　周昌奏：\"常山二十五城，亡其二十城；请诛守、尉。\"〔秦灭赵，置巨鹿、邯郸郡；汉始置常山郡。杜佑通典曰：汉常山郡故城，在赵州元氏县西。守者，郡守；尉者，都尉。守，式又翻。〕上曰：\"守、尉反乎？\"对曰：\"不。\"〔不，读曰否。〕上曰：\"是力不足，亡罪。\"\n\n 　　上令周昌选赵壮士可令将者，白见四人。〔将，即亮翻；下同。见，贤遍翻。〕上嫚骂曰：\"竖子能为将乎？\"四人堑，皆伏地；上封各千户，以为将。左右谏曰：\"从入蜀、汉，伐楚，赏未徧行；今封此，何功？\"上曰：\"非汝所知。陈豨反，赵、代地皆豨有。吾以羽檄征天下兵，未有至者，今计唯独邯郸中兵耳；吾何爱四千户，不以慰赵子弟！\"皆曰：\"善！\"\n\n 　　又闻豨将皆故贾人；上曰：\"吾知所以与之矣。\"乃多以金购豨将，豨将多降。〔师古曰：与，如也，言能如之何也。贡父曰：与，犹待也。原父曰：知与之者，知所以与之之术也。豨将皆故贾人，贾人嗜利，乃多以金购之。贾，音古。〕\n\n 　　十一年（乙巳，公元前一九六年）\n\n 　　冬，上在邯郸。陈豨将侯敞将万余人游行，王黄将骑千余军曲逆，张春将卒万余人渡河攻聊城；〔班志，聊城县属东郡。括地志：聊城故城，在博州聊城县西二十里，春秋时齐之西界。聊，摄也。战国时亦为齐地。〕汉将军郭蒙与齐将击，大破之。太尉周勃道太原入定代地，至马邑，不下，攻残之。〔残，谓多所杀戮。〕赵利守东垣，帝攻拔之，更命曰真定。〔更，工衡翻。〕帝购王黄、曼丘臣以千金，其麾下皆生致之。于是陈豨军遂败。\n\n 　　淮阴侯信称病，不从击豨，阴使人至豨所，与通谋。信谋与家臣夜诈诏赦诸官徒、奴，〔有罪而居作者为徒；有罪而没入官者为奴。〕欲发以袭吕后、太子；部署已定，待豨报。其舍人得罪于信，信囚，欲杀之。春，正月，舍人弟上变，告信欲反状于吕后。〔按班书功臣表，告信反者，舍人乐说也，封慎阳侯。〕吕后欲召，恐其傥不就；〔傥，或然之辞。〕乃与萧相国谋，诈令人从上所来，言豨已得，死，列侯、群臣皆贺。相国绐信曰：\"虽疾，强入贺。\"〔强，其两翻。〕信入，吕后使武士缚信，斩之长乐钟室。〔师古曰：悬钟之室。〕信方斩，曰：\"吾悔不用蒯彻之计，〔不用蒯彻，见十卷四年。〕乃为儿女子所诈，岂非天哉！\"遂夷信三族。\n\n 　　臣光曰：世或以韩信【章：甲十五行本\"信\"下有\"为\"字；乙十一行木同；孔本同。】首建大策，与高祖起汉中，定三秦，遂分兵以北，禽魏，取代，仆赵，胁燕，东击齐而有之，南灭楚垓下，汉之所以得天下者，大抵皆信之功也。观其距蒯彻之说，迎高祖于陈，〔见卷六年。〕岂有反心哉！良由失职怏怏，遂陷悖逆。夫以卢绾里閈旧恩，犹南面王燕，信乃以列侯奉请；〔閈，侯旰翻。王，于况翻。朝，直遥翻。请，才性翻，又如字。〕岂非高祖亦有负于信哉？臣以为高祖用诈谋禽信于陈，言负则有之；虽然，信亦有以取之也。始，汉与楚相距荥阳，灭齐，不还报而自王；〔见十卷四年。〕其后汉追楚至固陵，与信期共攻楚而信不至；〔见十卷五年。〕当是之时，高祖固有取信之心矣，顾力不能耳。及天下已定，【章：甲十五行本\"定\"；下有\"则\"字；乙十一行本同；孔本同。】信复何恃哉！〔复，扶又翻。〕夫乘时以徼利者，市井之志也；〔徼，一遥翻。〕酬功而报德者，士君子之心也。〔酬，时流翻。〕信以市井之志利其身，而以士君子之心望于人，不亦难哉！是故太史公论之曰：\"假令韩信学道谦让，不伐己功，不矜其能，则庶几哉！〔几，居衣翻。〕于汉家勋，可以比周、召、太公之徒，后世血食矣！不务出此，而天下已集，乃谋畔逆；夷灭宗族，不亦宜乎！\"\n\n 　　将军柴武斩韩王信于参合。〔姓谱：柴姓，高柴之后。班志，参合县属代郡。括地志：参合故城在朔州定襄县北。〕\n\n 　　上还洛阳，闻淮阴侯之死，且喜且怜之；〔喜者，喜除其逼；怜者，怜其功大。〕问吕后曰：\"信死亦何言？\"吕后曰：\"信言恨不用蒯彻计。\"上曰：\"是齐辩士蒯彻也。\"乃诏齐捕蒯彻。蒯彻至，上曰：\"若教淮阴侯反乎？\"对曰：\"然，臣固教之。竖子不用臣之策，故令自夷于此；如用臣之计陛下安得而夷之乎！\"上怒曰：\"烹之！\"彻曰：\"嗟乎！冤哉烹也！\"上曰：\"若教韩信反，何冤？\"对曰：\"秦失其鹿，天下共逐之，高材疾足者先得焉。跖之狗吠尧；尧非不仁，狗固吠非其主。当是时，臣唯独知韩信，非知陛下也。且天下锐精持锋〔锐精，言磨淬精铁而锐之也。〕欲为陛下所为者甚众，顾力不能耳，〔师古曰：顾，念也。余谓顾，反视也，反己而自视其力有所不能也。〕又可尽烹之邪？\"上曰：\"置之。\"〔置，犹舍也，又赦也。〕\n\n 　　立子恒为代王，都晋阳。〔晋阳，汉为太原郡治所。如淳曰：文纪言都中都。又文帝过太原，复晋阳、中都二岁，似迁都于中都也。恒，户登翻。〕\n\n 　　大赦天下。\n\n 　　上之击陈豨也，征兵于梁；梁王称病，使将将兵诣邯郸。上怒，使人让之、梁王恐，欲自往谢。其将扈辄曰：\"王始不往，见让而往，往则为禽矣；不如遂发兵反。\" 梁王不听。梁太仆得罪，亡走汉，告梁王与扈辄谋反。于是上使使掩梁王，梁王不觉，遂囚之洛阳。有司治：\"反形已具，〔臣瓒曰：扈辄劝越反而越不诛，是反形已具也。〕请论如法。\"上赦以为庶人，传处蜀青衣。〔青衣道属蜀郡。臣瓒曰：今汉嘉是也。章怀太子贤曰：青衣道，在大江、青衣二水之会，今嘉州龙游县也。传，张恋翻。处，昌吕翻。〕西至郑，逢吕后从长安来。彭王为吕后泣涕，自言无罪，愿处故昌邑。〔二世二年，彭越起于昌邑。为，于伪翻。〕吕后许诺，与俱东。至洛阳，吕后白上曰：\"彭王壮士，今徙之蜀，此自遗患；不如遂诛之。妾谨与俱来。\"于是吕后乃令其舍人告彭越复谋反。〔复，扶又翻。〕廷尉王恬开奏请族之，上可其奏。三月，夷越三族。〔此以汉书本纪为据；史记高祖纪作\"夏，夷彭越三族\"，年表书\"越反，诛\"，又在十年夏诛彭越，盖以卢绾言为据。〕枭越首洛阳，下诏：\"有收视者，辄捕之。\"\n\n 　　梁大夫栾布使于齐，〔姓谱：栾，晋卿栾氏之后。〕还，奏事越头下，祠而哭之。吏捕以闻。上召布，骂，欲烹之。方提趋汤，〔提，挈也；挈而趋鼎，欲投之于汤。趋，七喻翻。〕布顾曰：\"愿一言而死。\"上曰：\"何言？\"布曰：\"方上之困于彭城，败荥阳、成皋间，项王所以遂不能西者，徒以彭王居梁地，与汉合从苦楚也。〔从，子容翻。〕当是之时，王一顾，与楚则汉破，与汉则楚破。且垓下之会，微彭王，项氏不亡。天下已定，彭王剖符受封，亦欲传之万世。今陛下一征兵于梁，彭王病不行，而陛下疑以为反；反形未具，以苛小案诛灭之。臣恐功臣人人自危也。今彭王已死，臣生不如死，请就烹！\"于是上乃释布罪，拜为都尉。\n\n 　　丙午，立皇子恢为梁王；〔考异曰：汉书诸侯王表作\"三月丙午\"。按刘羲叟长历：三月丙辰朔，无丙午；今从史记年表。今按史记年表作\"二月丙午\"，但通鉴先书 \"三月夷彭越三族\"，方于此书\"立子恢为梁王\"，则又是三月丙午。〕丙寅，立皇子友为淮阳王。罢东郡，颇益梁；罢颖川郡，颇益淮阳。\n\n 　　夏，四月，行自洛阳至。\n\n 　　五月，诏立秦南海尉赵佗为南粤王，〔晋志：秦使任嚣、赵佗攻粤，略取陆梁地，遂定南粤，以为桂林、南海、象三郡，非三十六郡之限；乃置南海尉以典之，所谓 \"东南一尉\"也。余谓始皇二十六，分天下为三十六郡，郡置守、尉、监。三十三年，取南粤，置南海、桂林、象郡；此南海尉止典南海一郡兵，犹三十六郡之尉也，安得兼典桂林、象郡！任嚣既死，秦已破灭，赵佗始击并桂林、象郡，以此知非兼典也。佗，徒河翻。〕使陆贾即授玺绶，〔姓谱：陆，古天子陆终之后。〕与剖符通使，使和集百越，无为南边患害。\n\n 　　初，秦二世时，南海尉任嚣病且死，〔任，音壬。嚣，音敖。〕召龙川令赵佗，〔班志：龙川县属南海郡。裴氏广州记龙川本博罗县之东乡，有龙穿地而出，即穴流泉，因以为号。师古曰：今循州。〕语曰：〔语，牛倨翻。〕\"秦为无道，天下苦之。闻陈胜等作乱，天下未知所安。南海僻远，吾恐盗兵侵地至此，欲兴兵绝新道自备，〔苏林曰：新道，秦所新通越道。〕待诸侯变；会病甚。且番禺负山险，阻南海，〔班志，番禺县属南海郡，尉佗所都。今为广州治所。番，音潘。禺，音愚，又鱼容翻。〕东西数千里，颇有中国人相辅；此亦一州之主也，可以立国。郡中长吏，无足与言者，〔长，知两翻。〕故召公告之。\"即被佗书，〔韦昭曰：被之以书，音光被之被，皮义翻。〕行南海尉事。嚣死，佗即移檄告横浦、阳山、湟溪关曰：〔武帝伐南越，遣杨仆出豫章，下横浦；则横浦通豫章之路也。杜佑曰：横圃关在虔州大庾县西南。南康记曰：南野大庾岭三十里至横浦，有秦时关，其下谓为塞上。班志：阳山侯国属桂阳郡。姚氏曰：连州阳山县上流百余里有骑田岭，当是阳山关。新唐书地理志：连州阳山县有故秦湟溪关。郡国志：阳山县理洭水之南，即其故墟，本南越置关之邑，故关在县西北四十里茂溪口。湟，音皇。〕\"盗兵且至，急绝道，聚兵自守！\"因稍以法诛秦所置长吏，以其党为假守。秦已破灭，佗即击并桂林、象郡，〔桂林，后武帝改为郁林郡。象郡，武帝改为日南郡。〕自立为南越武王。〔韦昭曰：生以武为号，不稽于古也。〕\n\n 　　陆生至，尉佗魋结、〔服虔曰：今兵士椎头髻也。师古曰：椎髻者，一撮之髻，其形如椎。魋，音椎。结，读曰髻。〕箕倨见陆生。陆生说佗曰：\"足下中国人，〔尉佗本真定人，故贾云然。〕亲戚、昆弟、坟墓在真定。今足下反天性，弃冠带，〔背父母之国，不念坟墓、宗族，是反天性也；椎髻以从蛮夷之俗，是弃冠带也。〕欲以区区之越与天子抗衡为敌国，祸且及身矣！且夫秦失其政，诸侯、豪杰并起，唯汉王先入关，据咸阳。项羽倍约，自立为西楚霸王，〔倍，蒲妹翻。〕诸侯皆属，可谓至强，然汉王起巴、蜀，鞭笞天下，遂诛项羽，灭之；五年之间，海内平定。此非人力，天之所建也。天子闻君王王南越，〔王王，下于况翻；下故王同。〕不助天下诛暴逆，将相欲移兵而诛王。天子怜百姓新劳苦，故且休之，遣臣授君王印，剖符通使。君王宜郊迎，北面称臣；乃欲以新造未集之越，〔师古曰：未集，言未成也。〕屈强于此！〔师古曰：屈强，谓不柔服也。屈，其勿翻。〕汉诚闻之，掘烧王先人冢，夷灭宗族，使一偏将将十万众临越，则越杀王降汉如反覆手耳！\"于是尉佗乃蹶然起坐，〔师古曰：蹶然，惊起之貌也。蹶，音厥。〕谢陆生曰：\"居蛮夷中久，殊失礼义。\"因问陆生曰：\"我孰与萧何、曹参、韩信贤？\"陆生曰：\"王似贤也。\"复曰：\"我孰与皇帝贤？\"〔复，扶又翻。〕陆生曰：\"皇帝继五帝、三皇之业，统理中国；中国之人以亿计，地方万里，万物殷富；政由一家，自天地剖判未始有也。今王众不过数十万，皆蛮夷，崎岖山海间，〔崎，丘宜翻。岖，音区。〕譬若汉一郡耳，何乃比于汉！\"尉佗大笑曰：\"吾不起中国，故王此；使我居中国，何遽不若汉！\"〔师古曰：言有何迫促而不如汉也。余谓遽者，急促也，今江南人谓之便；何至便不如汉也。遽，其庶翻。〕乃留陆生与饮，数月，曰：\"越中无足与语。至生来，令我日闻所不闻。\"赐陆生橐中装直千金，〔张晏曰：橐中装，珠玉之宝也。装，裹也。如淳曰：明月珠之属也。师古曰：有底曰囊，无底曰橐；言其宝物质轻而价重，可入囊橐以赍行，故曰橐中装。〕他送亦千金。〔苏林曰：非橐中物，故曰他送。师古曰：他，犹余也。〕陆生卒拜尉佗为南越王，〔卒，子恤翻。〕令称臣，奉汉约。归报，帝大悦，拜贾为太中大夫。\n\n 　　陆生时时前说称诗、书，帝骂之曰：\"乃公居马上而得之，安事诗、书！\"陆生曰：\"居马上得之，宁可以马上治之乎？〔治，直之翻。〕且汤、武逆取而以顺守之；文武并用，长久之术也。昔者吴王夫差、智伯、秦始皇，皆以极武而亡。乡使秦已并天下，行仁义，法先圣，陛下安得而有之！\"〔乡，读曰向。〕帝有堑色，曰：\"试为我着秦所以失天下、吾所以得之者及古成败之国。\"陆生乃粗述存亡之征，〔为，于伪翻。粗，坐五翻，略也。〕凡着十二篇。每奏一篇，帝未尝不称善，左右呼万岁；号其书曰\"新语\"。\n\n 　　帝有疾，恶见人，〔恶，乌路翻。〕卧禁中，诏户者无得入群臣，〔户者，谓守门户者也。〕群臣绛、灌等莫敢入，十余日。舞阳侯樊哙排闼直入，〔班志，舞阳县属颍川郡。应劭曰：舞水出其县之南。史记正义：在许州叶县东十里。师古曰：闼，宫中小门也；一曰：门屏也；音土曷翻。〕大臣随之。上独枕一宦者卧。〔枕，之鸩翻。〕哙等见上，流涕曰：\"始，陛下与臣等起丰、沛，定天下，何其壮也；今天下已定，又何惫也！〔惫，蒲拜翻，疲极也。〕且陛下病甚，大臣震恐；不见臣等计事，顾独与一宦者绝乎！且陛下独不见赵高之事乎？\"〔谓与李斯谋杀扶苏立胡亥也。〕帝笑而起。\n\n 　　初，淮阴侯死，布已心恐。及彭越诛，醢其肉以赐诸侯。〔师古曰：反者被诛，皆以醢，即刑法志所谓\"菹其骨肉\"是也。贾公彦曰：有骨为臡，无骨为醢；菜、肉通。全物若〈月枼〉为菹，细切为齑。作臡、醢者，必先膊干其肉及渍锉之，杂以粱、曲及盐，渍以美酒，涂置甀中，百日则成矣。菹，醯、酱所和。〕使者至淮南，淮南王方猎，见醢，因大恐，阴令人部聚兵，候伺旁郡警急。布所幸姬，病就医，医家与中大夫贲赫对门，〔贲，音肥，姓也；赫，其名也。姓谱有贲姓，以为县贲父之后；风俗通，鲁有贲浦；皆音奔。〕赫乃厚馈遗，从姬饮医家；〔遗，于季翻。〕王疑其与乱，欲捕赫。赫乘传诣长安上变，〔传，柱恋翻。〕言\"布谋反有端，可先未发诛也。\"上读其书，语萧相国，相国曰：\"布不宜有此，恐仇怨妄诬之。〔语，牛倨翻。怨，于元翻。〕请击赫，使人微验淮南王。\"〔师古曰：微验者，不显言其事。〕淮南王见赫以罪亡上变，固已疑其言国阴事；汉使又来，颇有所验；遂族赫家，发兵反。反书闻，上乃赦贲赫，以为将军。\n\n 　　上召诸将问计。皆曰：\"发兵击之，坑竖子耳，何能为乎！\"汝阴侯滕公〔班志，汝阴县属汝南郡，春秋胡子之国。史记正义曰：汝阴即今阳城。余据唐阳城县属河南郡，与汉汝南之汝阴相去颇远。又据史记滕公传：\"平城围解，增食细阳千户\"，细阳县属汝南郡，盖与汝阴邻境。索隐曰：汝阴属汝南，亦据班志也。〕召故楚令尹薛公问之。令尹曰：\"是固当反。\"滕公曰：\"上裂地封之，疏爵而王之；〔疏，分也。〕其反何也？\"令尹曰：\"往年杀彭越，前年杀韩信；此三人者，同功一体之人也，自疑祸及身，故反耳！\"滕公言之上，上乃召见，问薛公，薛公对曰：\"布反不足怪也。使布出于上计，山东非汉之有也；出于中计，胜败之数未可知也；出于下计，陛下安枕而卧矣。\"上曰：\"何谓上计？\"对曰：\"东取吴，西取楚，并齐，取鲁，传檄燕、赵，固守其所，山东非汉之有也。\"\"何谓中计？\"\"东取吴，西取楚，并韩，取魏，据敖仓之粟，塞成皋之口，胜败之数未可知，也。\"何谓中计？东取吴，西取下蔡，归重于越，身归长沙，〔吴，谓荆王刘贾所封之地；楚，谓楚王交所封之地；齐，谓齐王肥所封之地。鲁亦入楚境；韩地，时以益淮阳国；魏地，梁王友所封也。下蔡县属沛郡，春秋时之州来也。越，会稽地，故越王句践之墟也。长沙，吴芮所封国，时其子臣嗣封。黥布都六，阻淮为固，故策其西取下蔡，东取刘贾，以据全淮。越在东南，故策其归辎重于越以自厚，为深固不可取之计；布娶于长沙王，故策其身归长沙；料其出于丽山之徒，虑不及远也。重，直用翻。〕陛下安枕而卧，汉无事矣。\"上曰：\"是计将安出？\"对曰：\"出下计。\"上曰：\"何为废上、中计而出下计？\"对曰：\"布，故丽山之徒也，〔丽，与骊同。事见八卷秦二世一年。〕自致万乘之主，此皆为身，不顾后、为百姓万世虑者也；〔皆为，不伪翻；下间为、为妻、为上同。〕故曰出下计。\"上曰：\"善！\"封薛公千户。乃立皇子长为淮南王。〔考异曰：史记诸侯年表云：\"十二月，庚子，厉王长元年。\"汉书诸侯王表：\"十月庚午立。\"今从汉书帝纪。〕\n\n 　　是时，上有疾，欲使太子往击黥布。太子客东园公、绮里季、夏黄公、甪里先生〔此所谓四皓也，避秦之乱，隐于商山。索隐曰：按陈留志云：园公，姓唐，字宣明，居园中，因以为号。夏黄公，姓崔，名广，字少通，齐人，隐居夏里修道，故号曰夏黄公。甪里先生，河内轵人，太伯之后，姓周，名术，字元道，京师号曰霸上先生，一曰角里先生。甪，卢谷翻。〕说建成侯吕释之曰：〔班志，建成侯国属沛郡。〕\"太子将兵，有功则位不益，〔师古曰：太子嗣君，位已至矣，虽更立功，位无加益。〕无功则从此受祸矣。君何不急请吕后，承间为上泣言：『黥布，天下猛将也，善用兵。今诸将皆陛下故等夷，〔间，古苋翻。师古曰：夷平也；言故时皆齐等。〕乃令太子将此属，无异使羊将狼，莫肯为用；且使布闻之，则鼓行而西耳。上虽病，强载辎车，〔强，其两翻。师古曰：辎车，衣车也。〕卧而护之，诸将不敢不尽力。上虽苦，为妻子自强！』\"于是吕释之立夜见吕后。吕后承间为上泣涕而言，如四人意。〔考异曰：史记、汉书皆云\"吕泽夜见吕后\"，按恩泽侯表有周吕侯泽、建成侯释之。今此上云建成侯，而下云吕泽，恐误；当为释之是。又留侯世家：\"上欲废太子，立戚夫人子赵王如意，大臣多谏争，未能得坚决者也。吕后恐，不知所为。人或谓吕后曰：『留侯善画计策，上信用之。』吕后乃使建成侯吕泽劫留侯，曰：『君常为上谋臣。今上易太子，君安得高枕而卧乎？』留侯曰：『始，上数在困急之中，幸用臣策；今天下安定，以爱欲易太子，骨肉之间，虽臣等百余人何益！』吕泽强要曰：『为我画计。』留侯曰：『此难以口舌争也。顾上有不能致者，天下有四人。四人者，年老矣，皆以为上嫚侮人，故逃匿山中，义不为汉臣；然上高此四人。今公诚能无爱金、玉、璧、帛，令太子为书，卑辞安车，因使辩士固请；宜来。来，以为客，时时从入朝，令上见之，则必异而问之。问之，上知此四人贤，则一助也。』于是吕后令吕泽使人奉太子书，卑辞厚礼，迎此四人。四人至，客建成侯所。上欲使太子击黥布，四人相谓曰：『凡来者，将以存太子。太子将兵，事危矣。』乃说建成侯云云。上遂自行。上破布归，置酒，太子侍。四人从太子，年皆八十有余，须眉皓白，衣冠甚伟。上怪问之，曰『彼何为者？』四人前对，各言名姓：曰东园公、角里先生、绮里季、夏黄公。上乃大惊曰：『吾求公数岁，公辟逃我；今公何自从吾儿游乎？』四人皆曰：『陛下轻士，善骂，臣等义不受辱，故恐而亡匿。窃闻太子为人，仁孝，恭敬，爱士，天下莫不延颈欲为太子死者，故臣等来耳。』上曰：『烦公幸卒调护太子。』四人为寿已毕，起去。上目送之，召戚夫人指示四人者曰：『我欲易之，彼四人辅之，羽翼已成，难动矣！吕氏真而主矣！』戚夫人泣。上曰：『为我楚舞，吾为若楚歌。』歌曰：『鸿鹄高飞，一举千里，羽翮已就，横绝四海。横绝四海，当可奈何！虽有绘缴，尚安所施！』歌数阕，戚夫人嘘唏流涕。上起去，罢酒。竟不易太子者，留侯本招此四人之力也。\"按高祖刚猛伉厉，非畏搢绅讥议者也。但以大臣皆不肯从，恐身后赵王不能独立，故不为耳。若决意欲废太子，立如意，不顾义理，以留侯之久故亲信，犹云\"非口舌所能争\"，岂山林四叟片言遽能柅其事哉！借使四叟实能柅其事，不过污高祖数寸之刃耳，何至悲歌云 \"羽翮已成，绘缴安施\"乎！若四叟实能制高祖使不敢废太子，是留侯为子立党以制其父也；留侯岂为此哉！此特辩士欲夸大四叟之事，故云然；亦犹苏秦约六国从，秦兵不敢闚函谷关十五年；鲁仲连折新垣衍，秦将闻之却军五十里耳。凡此之类，皆非事实。司马迁好奇，多爱而采之，今皆不取。〕上曰：\"吾惟竖子固不足遣，〔惟，思也。〕而公自行耳。\"\n\n 　　于是上自将兵而东，群臣居守，〔守，式又翻。〕皆送至霸上。留侯病，自强起，至曲邮，〔司马彪曰：长安县东有曲邮聚。索隐曰：今在新丰西，俗谓之邮头。汉书旧仪云：五里一邮，邮人居间相去一里半。按邮乃今之候也。〕见上曰：\"臣宜从，〔从，才用翻。〕病甚。楚人剽疾，〔剽，匹妙翻。〕愿上无与争锋！\"因说上令太子为将军，监关中兵。上曰：\"子房虽病，强卧而傅太子。\"〔监，古衔翻。强，其两翻。〕是时。叔孙通为太傅，留侯行少傅事。〔班志：太子太傅、少傅，古官。予据古世子有三师、三少，至汉惟太傅、少傅耳。少，诗照翻。〕发上郡、北地、陇西车骑、巴蜀材官及中尉卒三万人为皇太子卫，军霸上。〔应劭曰：材官，有材力者。汉官仪曰：民年二十三为正，一岁为卫士，二岁为材官、骑士，习射、御、骑驰、战陈，常以八月，太守、都尉、令、长、丞、尉会都试，课殿最；水处则习船；边郡将万骑行障塞，烽火，追虏。师古曰：车，常拟军兴者，若近代之戎车也；骑，常所养马，并其人使行充骑，若今武马及所养者主也；至光武罢省。班表：中尉，秦官，掌徼循京师；武帝太初元年，更名执金吾。〕\n\n 　　布之初反，谓其将曰：\"上老矣，厌兵，必不能来。使诸将，诸将独患淮阴、彭越，今皆已死，余不足畏也。\"故遂反。果如薛公之言，东击荆。荆王贾走死富陵；〔班志，富陵县属临淮郡。括地志：富陵故城，在楚州盱眙县东北六十里。〕尽劫其兵，渡淮击楚。楚发兵与战徐、僮间，〔班志，临淮郡有徐县、僮县，楚盖发兵与布战于二县之间。杜预曰：徐在下邳僮县东。括地志：大徐城在泗州徐城县北四十里，古徐国也。〕为三军，欲以相救为奇。〔师古曰：不聚一处而分为三，欲互相救，出奇谲。〕或说楚将曰：\"布善用兵，民素畏之。且兵法：『诸侯自战其地为散地』，今别为三，彼败吾一军，〔散，如字。败，补迈翻。〕余皆走，安能相救！\"不听。布果破其一军，其二军散走；布遂引兵而西。\n\n 　　十二年（丙午，公元前一九五年）\n\n 　　冬，十月，上与布军遇于鄿西，〔班志，鄿县属沛郡。〕布兵精甚。上壁庸城，〔以布军锐甚，故坚壁以挫之。庸城，地名必亦在鄿县西。〕望布军置陈如项籍，上恶之。〔陈，读曰阵。恶，乌路翻。〕与布相望见，遥谓布曰：\"何苦而反？\"布曰：\"欲为帝耳！\"上怒骂之，遂大战。布军败走，渡淮，数止，战不利，〔数，所角翻。〕与百余人走江南，上令别将追之。\n\n 　　上还，过沛，留，置酒沛宫，〔括地志：沛宫故地，在徐州沛县东南二十里一十步。〕悉召故人、父老、诸母、子弟佐酒，道旧故为笑乐。酒酣，〔乐，音洛；下同。应劭曰：不醒，不醉曰酣；一曰：酣，洽也，音户甘翻。〕上自为歌，起舞，慷慨伤怀，泣数行下，〔行，户刚翻。〕谓沛父兄曰：\"游子悲故乡。〔师古曰：游子，行客也。悲，谓顾念也。〕朕自沛公以诛暴逆，遂有天下；其以沛为朕汤沐邑，复其民，世世无有所与。\"〔复除其民，不豫赋役。复，方目翻。与，读曰预。〕乐饮十余日，乃去。\n\n 　　汉别将击英布军洮水南、北，皆大破之。〔苏林曰：洮，音兆。徐广曰：洮，音道，在江、淮间。余据布军既败走江南，则洮水当在江南。罗含湘中记：零陵有洮水。水经注：洮水出洮阳县西南，东流注于湘水。如淳注：洮阳之洮，音韬。盖布旧与长沙王婚，其败也，往从之，而洮水又在长沙境内，疑近是也。杜佑曰：汉洮阳县城在永州湘源县西北。按今全州，汉洮阳县地，有洮水，在清湘县北。〕布故与番君婚，以故长沙成王臣使人诱布，伪欲与亡走越，布信而随之。番阳人杀布兹乡民田舍。〔番，音婆。师古曰：兹乡，鄡阳县之乡也。班志，鄡阳县属豫章郡。鄡，古么翻。余据史记及汉书高纪，皆言\"追斩布番阳\"，窃意兹乡当在番阳界，非鄡阳。〕\n\n 　　周勃悉定代郡、雁门、云中地，斩陈豨于当城。〔班志，当城县属代郡。阚駰十三州记：当城在高柳东八十里；县当桓都山作城，故曰当城。史记正义曰：当城在朔州定襄县界。考异曰：卢绾传云：\"汉使樊哙击斩豨\"，按斩豨者周勃，非樊哙也。〕\n\n 　　上以荆王贾无后，更以荆为吴国；辛丑，立兄仲之子濞为吴王，〔服虔曰：濞，音帔，普懿翻。〕王三郡、五十三城。〔为后濞以吴反张本。〕\n\n 　　十一月，上过鲁，以太牢祠孔子。\n\n 　　上从破黥布归，疾益甚，愈欲易太子。张良谏不听，因疾不视事。〔良先行太子少傅事，以谏不听，因称疾不肯视事。〕叔孙通谏曰：\"昔者晋献公以骊姬之故，废太子，立奚齐，晋国乱者数十年，为天下笑。〔晋献公嬖骊姬，欲立其子，故废太子申生，而以骊姬之子奚齐属荀息而立之。公薨，里克杀奚齐。荀息立其弟卓子。里克杀卓子，迎立惠公。惠公为秦所执，既归而薨，子怀公立。秦纳文公而杀怀公，晋乃定。〕秦以不蚤定扶苏，令赵高得以诈立胡亥，自使灭祀，〔事见秦纪。〕此陛下所亲见。今太子仁孝，天下皆闻之。吕后与陛下攻苦食啖，〔徐广曰：攻，犹今人言击也。\"啖\"，一作\"淡\"。如淳曰：食无菜茹为啖。师古曰 \"啖\"，当作\"淡\"，淡，谓无味之食也。言共攻击勤苦之事，食无味之食也。孔文祥曰：与帝俱攻冒苦难，俱食淡也。或曰：攻，治也。余按周礼丱人注物地占其形色，知咸啖也。释文：啖，直览翻；疏作\"咸淡\"。则知\"啖\"、\"淡\"古字通用。〕其可背哉！〔背，蒲妹翻。〕陛下必欲废适而立少，〔适谓太子，少谓赵王。适，读曰嫡。〕臣愿先伏诛，以颈血污地！\"〔污，乌故翻。〕帝曰：\"公罢矣，吾直戏耳！\"叔孙通曰：\"太子，天下本，本一摇，天下振动；奈何以天下为戏乎？\"时大臣固争者多；上知群臣心皆不附赵王，乃止不立。\n\n 　　相国何以长安地陿，〔陿，与狭同。〕上林中多空地，弃；愿令民得入田，毋收槀，为禽兽食。〔师古曰：槀，禾秆也，言恣人田之，不收其槀税也。索隐曰：苗子还种田人，收槀入官。槀，工老翻。〕上大怒曰：\"相国多受贾人财物，乃为请吾苑！\"下相国廷尉，械击之。〔贾，音古。为，于伪翻。下遐嫁翻。〕数日，王卫尉侍，前问曰：〔师古曰：前问，谓进而请也。〕\"相国何大罪，陛下系之暴也？\"上曰：\"吾闻李斯相秦皇帝，有善归主，有恶自与。今相国多受贾竖金，而为之请吾苑以自媚于民，〔师古曰：媚，爱也；求爱于民。〕故系治之。\"王徫尉曰：\"夫职事苟有便于民而请之，真宰相事；陛下奈何乃疑相国受贾人钱乎？且陛下距楚数岁，陈豨、黥布反，陛下自将而往；当是时，相国守关中，关中摇足，则关以西非陛下有也！相国不以此时为利，今乃利贾人之金乎？且秦以不闻其过亡天下；李斯之分过，又何足法哉！陛下何疑宰相之浅也！\"帝不怿。〔师古曰：怿，悦也；感尉之言，故惭悔而不悦也。〕是日，使使持节赦出相国。相国年老，素恭谨，入，徒跣谢。帝曰：\"相国休矣！相国为民请苑，吾不许；我不过为桀、纣主，而相国为贤相。吾故系相国，欲令百姓闻吾过也。\"\n\n 　　陈豨之反也，燕王绾发兵击其东北。〔陈豨反于代在燕之西南，故绾击其东北。〕当是时，陈豨使王黄求救匈奴；燕王绾亦使其臣张胜于匈奴，言豨等军破。张胜至胡，故燕王臧荼子衍出亡在胡，见张胜曰：\"公所以重于燕者，以习胡事也；燕所以久存者，以诸侯数反，〔数，所角翻。〕兵连不决也。今公为燕，欲急灭豨等；〔为于伪翻。〕，豨等已尽，次亦至燕，公等亦且为虏矣。公何不令燕且缓陈豨，而与胡和！事宽，得长王燕；〔王，于况翻。〕即有汉急，可以安国。\"张胜以为然，乃私令匈奴助豨等击燕。燕王绾疑张胜与胡反，上书请族张胜。胜还，具道所为者燕王乃诈论他人，脱胜家属，使得为匈奴间。〔间，古苋翻。〕而阴使范齐之陈豨所，欲令久亡，连兵勿决。〔欲使之连兵相持，胜负久而不决也。〕\n\n 　　汉击黥布，豨常将兵居代。汉击斩豨，其裨将降，言燕王绾使范齐通计谋于豨所。帝使使召卢绾，绾称病；【章：甲十五行本\"病\"下有\"上\" 字；乙十一行本同；孔本同。】又使辟阳侯审食其、〔班志，辟阳县属信都国。辟，必亦翻。姓谱有审姓。食其，音异基。〕御史大夫赵尧往迎燕王，因验问左右。绾愈恐，闭匿，〔谓闭其踪迹，藏匿其人也。〕谓其幸臣曰：\"非刘氏而王，独我与长沙耳。往年春，汉族淮阴，夏，诛彭越，皆吕氏计。今上病，属任吕后；〔属，之欲翻。〕吕后妇人，专欲以事诛异姓王者及大功臣。\"乃遂称病不行，其左右皆亡匿。语颇泄，辟阳侯闻之。归，具报上，上益怒；又得匈奴降者，言张胜亡在匈奴为燕使。于是上曰：\"卢绾果反矣！\"春，二月，使樊哙以相国将兵击绾，立皇子建为燕王。\n\n 　　诏曰：\"南武侯织，亦粤之世也，立以为南海王。\"〔文颖曰：高祖五年，以象郡、桂林、南海、长沙立吴芮为长沙王。象郡、桂林、南海属尉佗；佗未降，遥夺以封芮耳。后佗降汉，十一年，更立佗为越南王。自此王三郡，芮惟得长沙、桂阳耳。今封织南海王，复遥夺佗一郡，织未得王之。〕\n\n 　　上击布时，流矢所中，行道，疾甚。吕后迎良医。医入见，曰：\"疾可治。\"〔治，直之翻；下同。〕上嫚骂之曰：\"吾以布衣提三尺取天下，〔师古曰：三尺，谓剑也。中，竹仲翻。见，贤遍翻。〕此非天命乎！命乃在天，虽扁鹊何益！\"〔扁鹊，古之良医。扁，补辨翻。〕遂不使治疾，赐黄金五十斤，罢之。吕后问曰：\"陛下百岁后，萧相国既死，谁令代之？\"上曰：\"曹参可。\"问其次，曰：\"王陵可；然少戆，〔少者，多少之少。师古曰：戆，愚也；古者下绀翻，今则竹巷翻。〕陈平可以助之。陈平知有余，然难独任。周勃重厚少文，〔知，读曰智。少，诗沼翻。〕然安刘氏者必勃也，可令为太尉。\"吕后复问其次，〔复，扶又翻。〕上曰：\"此后亦非乃所知也。\"〔师古曰：乃，汝也；言自此之后，汝亦终矣，不复知之。〕夏，四月，甲辰，帝崩于长乐宫。〔寿五十三。考异曰：汉书云：\"吕后与审食其谋尽诛诸将。郦商见审食其，说以：『如此，大臣内畔，诸将外反，亡可蹻足待也。』审食其入言之，乃以丁未发丧。\"按吕后虽暴戾，亦安敢一旦尽诛大臣！又时陈平不在荥阳，樊哙不在代；此说恐妄，今不取。〕丁未，发丧，大赦天下。\n\n 　　卢绾与数千人居塞下候伺，幸上疾愈，自入谢；〔师古曰：冀得上疾愈自入谢，以为己身之幸也。〕闻帝崩，遂亡入匈奴。\n\n 　　五月，丙寅，葬高帝于长陵。〔班志：长陵县，高帝置，属左冯翊。皇甫谧曰：长陵在渭水北，去长安城三十五里。臣瓒曰：在长安北四十里。括地志：在雍州咸阳县东三十里。汉官仪曰：古不墓祭；秦始起寝于墓侧，汉因而不改。诸陵寝皆以晦、朔、二十四气、三伏、社、腊及四时上饭；其亲陵所宫人，随鼓漏理被、枕，具盥水，陈妆具。陵旁起邑，置令、丞、尉奉守。〕\n\n 　　初，高祖不修文学，而性明达，好谋，能听，自监门、戍卒，见之如旧。初顺民心作三章之约。〔见九卷元年。〕天下既定，命萧何次律、令，〔帝既灭项羽，四夷未附，兵革未息，三章之法，不足以御奸，萧何攗摭秦法，取其宜于时者，作律九章。〕韩信申军法，〔帝命张良、韩信序次兵法，凡百八十二家；删取要用，定着三十于家；诸吕用事而盗之。〕张苍定章程，〔如淳曰：章，历数之章术也；程者，权、衡、尺、斗、斛之平法也。师古曰：程，法式也。〕叔孙通制礼仪；〔见上卷六年、七年。〕又与功臣剖符作誓，丹书、铁契，金匮、石室，藏之宗庙。〔剖符作誓，谓剖符封功臣，刑白马与为山河带厉之盟也。丹书、铁契者，以铁为契，以丹书之。如淳曰：金匮，犹金縢也。师古曰：以金为匮，以石为室，重缄封之，重慎之义。盖谓以丹书盟誓之言于铁券，盛之以金匮、石室而藏之宗庙也。〕虽日不暇给，规摹弘远矣。〔邓展曰：若画工规模物之摹。韦昭曰：正员之器曰规。摹者，如画工未施，朱土摹之矣。师古曰：取喻规摹，谓立制立范也。给，足也；日不暇给，言众事繁多，常汲汲也。余谓日不暇给，盖言项羽既平，诸侯又叛也。〕\n\n 　　己巳，太子即皇帝位，尊皇后曰皇太后。\n\n 　　初，高帝病甚，人有恶樊哙云：\"党于吕氏，即一日上晏驾，〔师古曰：恶，谓毁谮，言其罪恶也，音如字。晏驾者，天子当晨起早作；而忽崩殒，不出临朝，凡臣子之心，犹谓宫车晚出也。〕欲以兵诛赵王如意之属。\" 帝大怒，用陈平谋，召绛侯周勃受诏床下，曰：\"陈平亟驰传载勃代哙将；平至军中，即斩哙头！\"二人既受诏，驰传，未至军，〔如淳曰：四马，高足为置传，中足为驰传。律；诸当乘传及发驾置传，皆持尺五寸木传信，封以御史大夫印章。其乘传，参封之；参，三也。有期会，累封两端，端各两封，凡四封也。传，株恋翻。〕行计之曰：\"樊哙，帝之故人也，功多；且又吕后弟吕媭之夫，〔媭，音须。师古曰：行计，谓于道中行且计也。〕有亲且贵。帝以忿怒故欲斩之，则恐后悔；宁因而致上【章：甲十五行本重\"上\"字；乙十一行本同；孔本同；退斋校同。】自诛之。\"未至军，为坛，以节召樊哙。哙受诏，即反接，〔师古曰：反缚两手也。〕载槛车传诣长安；〔传，柱恋翻，递也。〕而令绛侯勃代将，将兵定燕反县。\n\n 　　平行，闻帝崩；〔师古曰：未至京师，于道中闻高帝崩。〕畏吕媭谗之于太后，乃驰传先去。逢使者，诏平与灌婴屯荥阳。平受诏，立复驰至宫，哭殊悲；因固请得宿卫中。〔请得宿卫禁中也。复，扶又翻；不同。〕太后乃以为郎中令，〔班表：郎中令，秦官，掌宫殿掖门户；武帝太初元年，更名光禄勋。〕使傅教惠帝。是后吕媭谗乃不得行。樊哙至，则赦，复爵邑。\n\n 　　 太后令永巷因戚夫人，髡钳，衣赭衣，令舂。〔赭衣，囚服也；以赤土染之。赭，止也翻。〕遣使召赵王如意。使者三反，赵相周昌谓使者曰：\"高帝属臣赵王，〔属，之欲翻。〕王年少；〔少，诗照翻；下同。〕窃闻太后怨戚夫人，欲召赵王并诛之，臣不敢遣王。王且亦病，不能奉诏。\"太后怒，先使人召昌。昌至长安，乃使人复召赵王。王来，未到；帝知太后怒，自迎赵王霸上，与入宫，自挟与起居饮食。太后欲杀之，，不得间。〔间，古苋翻；隙也。〕\n\n 　　孝惠皇帝〔荀悦曰：讳\"盈\"之字曰\"满\"。师古曰：臣下以\"满\"字代\"盈\"者，则知帝讳盈也：他皆类此。高帝嫡长子。应劭曰：礼谥法：柔质慈民曰惠。师古曰：孝子善述人之志，故汉家之谥，自惠帝以下皆称孝也。〕\n\n 　　元年（丁未，公元前一九四年）\n\n 　　冬，十二月，帝晨出射。赵王年【章：甲十五行本无\"年\"字；乙十一行本同；孔本同。】少，不能蚤起；太后使人持鸩饮之。〔广志：鸩鸟大如鸮，毛紫绿色，有毒颈长七八寸，食蝮蛇。雄名运日，雌名阴谐。以其毛历饮食则杀人。范成大曰：鸩，闻邕州朝天铺及山深处有之，形如鸦差大，黑身，赤目，音如羯鼓；唯食毒蛇，遇蛇则鸣声邦邦然。蛇入石穴，则于穴外禹步作法；有顷，石碎，啄蛇吞之。山有鸩，草木不生。秋冬之间脱羽。往时人以银作爪拾取，着银瓶中；否则手烂堕。鸩矢著人立死；集于石，石亦裂。此禽至凶极毒。所谓鸩，即鸩酒也。陆佃埤雅曰：鸩，似鹰而紫黑，喙长七八寸，作铜色。食蛇，蛇入口辄烂；屎溺着石，石亦为之烂。羽翮有毒，以栎酒，饮杀人；惟犀角可以解，故有鸩处必有犀。饮，于禁翻。〕犂明，〔徐广曰：犂，犹比也；比至天明也。诸言犂明者，将明时也。吕静曰：犂，结也，力奚翻。程大昌曰：徐说非也。犂、黎，古字通。黎，黑也；黑与明相杂，欲晓未晓之交也，犹曰昧爽也。昧，暗也；爽，明也；亦明暗相杂也。迟明，即未及乎明也。厥明、质明，则已晓也。康云力追切。未知何据。〕帝还，赵王已死。太后遂断戚夫人手足，去眼，煇耳，饮瘖药，〔断，丁管翻。去，羌吕翻。师古曰：去其眼睛，以药薰耳令聋也。瘖，不能言也；以瘖药饮之。瘖，于今翻。〕使居厕中，命曰\"人彘\"。居数日，乃召帝观人彘。帝见，问知其戚夫人，乃大哭，因病，岁余不能起。使人请太后曰：\"此非人所为。臣为太后子，终不能治天下。\"〔师古曰：令太后治事，己自如太子然。余谓惠帝之意，盖以谓身为太后子而不能容父之宠姬，是终不能治天下也。治，直之翻。〕帝以此日饮为淫乐，不听政。〔乐，音洛。〕\n\n 　　臣光曰：为人子者，父母有过则谏；谏而不听，则号泣而随之。〔见记曲礼。号，户高翻。〕安有守高祖之业，为天下之主，不忍母之残酷，遂弃国家而不恤，纵酒色以伤生！若孝惠者，可谓笃于小仁而未知大谊也。\n\n 　　徙淮阳王友为赵王。〔高祖十一年，封友于淮阳。〕\n\n 　　春，正月，始作长安城西北方。〔汉都长安，萧何虽治宫室，未暇筑城，帝始筑之，至五年乃毕，故书以始事。杜佑曰：惠帝所筑长安城，在今大兴城西北苑中。〕\n\n 　　二年（戊申，公元前一九三年）\n\n 　　冬，十月，齐悼惠王来朝；〔高祖庶长子肥也。朝，直遥翻。〕饮于太后前，帝以齐王，兄也，置之上坐。〔盖于宫中以兄弟齿列为序，非外朝君臣之礼。坐，徂卧翻。〕太后怒，酌鸩酒置前，赐齐王为寿。齐王起，帝亦起取卮；太后恐，自起泛帝卮。〔汉书音义：泛，音幡；索隐音捧。余据泛驾之泛，其义为覆，则音覂亦通。〕齐王怪之，因不敢饮，佯醉去；问知其鸩，大恐。齐内史士说王，〔师古曰：内史，王国官，士，其名也。班表：王国有内史，掌治民。〕使献城阳郡为鲁元公主汤沐邑。太后喜，乃罢归齐王。\n\n 　　春，正月，癸酉，有两龙见兰陵家人井中。〔班志，兰陵县属东海郡。师古曰：家人，言庶人之家。五行志曰：温陵之家。见，贤遍翻。〕\n\n 　　陇西地震。\n\n 　　夏，旱。\n\n 　　郃阳侯仲薨。〔仲，即代王喜；封郃阳事见上卷高祖七年。〕\n\n 　　酇文终侯萧何病，〔諡法：有始有卒曰终。蒙曰：克成令名曰终。〕上亲自临视，因问曰：\"君即百岁后，谁可代加者？\"对曰：\"知臣莫如主。\"帝曰：\"曹参何如？\"何顿首曰：\"帝得之矣，臣死不恨！\"\n\n 　　秋，七月，辛未，何薨。何置田宅，必居穷僻处，为家，不治垣屋。〔师古曰：僻，隐也。垣，墙也。治，宜之翻。〕曰：\"后世贤，师吾俭；不贤，毋为势家所夺。\"\n\n 　　癸巳，以曹参为相国。参闻何薨，告舍人\"趣治行！〔师古曰：舍人，犹言家人也。一曰：私属官主家事者也。余据战国时，苏秦使舍人资送张仪入秦，李斯为吕不韦舍人，谓为私属官可也，以为主家事则拘矣。趣，读曰促，速也。治行，谓饬治行装也。〕吾将入相。\"居无何，〔居无何，谓居无几时也。相，息亮翻；下同。〕使者果召参。始，参微时，与萧善；及为将相，有隙；至何且死，所推贤惟参。〔言推举以为贤也。〕参代何为相，举事无所变更，〔师古曰：举，皆也；言凡事无更改。更，工衡翻。〕一遵何约束。择郡国吏木讷于文辞，〔木，质朴也。讷，謇于言也。〕重厚长者，即召除为丞相史；〔汉制：丞相官属，长史之下有掾史、令史等。〕吏之言文刻深、欲务声名者，辄斥去之。日夜饮醇酒；〔斥，却也，逐也。师古曰：醇酒不浇，谓厚酒也。去，羌吕翻。〕卿、大夫以下吏及宾客见参不事事，〔言不事丞相之事。〕来者皆欲有言，参辄饮以醇酒；间欲有所言，复饮之，醉而后去，终莫得开说，以为常。〔开，启也；谓有所启白。以为常者，饮之以酒也。饮，于禁翻。复，扶又翻。〕见人有细过，专掩匿覆盖之；〔覆，敷救翻。〕府中无事。\n\n 　　参子窋为中大夫，〔窋，张律翻。〕帝怪相国不治事，以为\"岂少朕与？\"〔师古曰：言岂以我为年少故也。治，直之翻。与，读曰欤。〕使窋归，以其私问参。参怒，笞窋二百，曰：\"趣入侍！天下事非若所当言也！\"至朝时，帝让参曰：\"乃者我使谏君也。\"〔师古曰：乃者，犹言曩者。朝，直遥翻。〕参免冠谢曰：\"陛下自察圣武孰与高帝？\"上曰：\"朕乃安敢望先帝！\"又曰：\"陛下观臣能孰与萧何贤？\"上曰：\"君似不及也。\"参曰：\"陛下言之是也。高帝与萧何定天下，法令既明。今陛下垂拱，参等守职，遵而勿失，不亦可乎！\"帝曰：\"善！\"\n\n 　　参为相国，出入三年，百姓歌之曰：\"萧何为法，较若画一。〔较若，犹今言较然也。画一，言其整齐也。〕曹参代之，守而勿失；载其清净，〔师古曰：载，犹乘也。〕民以宁壹。\"\n\n 　　三年（己酉，公元前一九二年）\n\n 　　春，发长安六百里内男女十四万六千人城长安，三十日罢。\n\n 　　以宗室女为公主，嫁匈奴冒顿单于。是时，冒顿方强，为书，使使遗高后，辞极亵嫚。〔遗，于季翻；下同。亵，息列翻，污也。嫚，傲也。〕高后大怒，召将相大臣，议斩其使者，发兵击之。樊哙曰：\"臣愿得十万众横行匈奴中！\"中郎将季布曰：\"哙可斩也！〔汉有五官、左、右中郎三将，秩二千石，典领中郎，属郎中令。〕前匈奴围高帝于平城，〔见上卷高祖七年。考异曰：季布传云：\"前陈豨反于代时匈奴围高帝于平城\"。按平城之围，乃韩王信反，非陈豨反也。〕汉兵三十二万，哙为上将军，不能解围。今歌吟之声未绝，伤夷者甫起，而哙欲摇动天下，妄言以十万众横行，是面谩也。〔谩，莫连翻，又莫官切，又音慢，欺诳也。〕且夷狄譬如禽兽，得其善言不足喜，恶言不足怒也。\"高后曰：\"善！\"令大谒者张释报书，〔谒者，秦官，掌宾赞受事，员七十人。大谒者，盖其长也。考异曰：史记文帝本纪及惠景间侯者表、汉书匈奴传皆作\"泽\"；史记吕后本纪：\"八年，中大谒者张释\"，汉书纪作\"释卿\"恩泽侯表及周勃传皆云\"张释\"；颜师古注曰：荆燕吴传云\"张择\"。今从史记吕后本纪、汉书恩泽侯表、周勃传。〕深自谦愻以谢之，〔愻，与逊同，顺也。〕并遗以车二乘，马二驷。〔乘，绳证翻。〕冒顿复使使来谢，〔复，扶又翻。〕曰：\"未尝闻中国礼义，陛下幸而赦之。\"因献马，遂和亲。\n\n 　　夏，五月，立闽越君摇为东海王。摇与无诸，皆越王句践之后也，〔句音钩。〕从诸侯灭秦，功多，其民便附，故立之。都东瓯，世号东瓯王。〔闽越王无诸，高祖五年受封，都冶，今福州侯官是也。帝又封摇于东海。东海，即东瓯，今温州永嘉是也。应劭曰：摇封东海，在吴郡东南滨海，此闽越、东越所由分也。〕\n\n 　　六月，发诸侯王、列侯徒隶二万人城长安。〔自元年始作长安城西北方；今年春，又发长安六百里内男女就役；不欲复劳之，故发王侯徒隶。〕\n\n 　　秋，七月，都廏灾。〔都廏，大廏也，属太仆。〕\n\n 　　是岁，蜀湔氐反，〔班志，湔氐道属蜀郡崏山，在西徼外，江水所出。又百官表：有蛮夷曰道，则其地盖湔氐居之，故曰道也。湔，则前翻；裴松之音翦。氐，丁奚翻。〕击平之。\n\n 　　四年（庚戌，公元前一九一年）\n\n 　　冬，十月，立皇后张氏。后，帝姊鲁元公主女也，太后欲为重亲，故以配帝。〔后，张敖女也。鲁元公主降敖而生后。因下文重亲，故直书帝姊鲁元主女；既以纪人伦之变，且着外戚固宠也。重，直龙翻。〕\n\n 　　春，正月，举民孝、弟、力田者，复其身。〔善事父母为孝；善事兄长为弟；力田者，取其竭力服劝于田事。孝、弟，人伦之大；力田，人生之本；故令郡国举之。复其身，以风厉天下也。弟，读曰悌。复，方目翻。〕\n\n 　　三月，甲子，皇帝冠，赦天下。〔帝年十七即位，至是始冠。孔颖达曰：案略说：周公对成王云：古者冒而句领。注云：古人，谓三皇时以冒覆头，句领绕颈，至黄帝时则有冕也。世本谓黄帝造火食、旃冕，是冕起于黄帝也。但黄帝以前，则以羽皮为之冠；黄帝以后，乃用布帛。其冠之年，则天子、诸侯十二而冠。故襄九年左传云：古者国君十五而生子；冠而生子，礼也。其士则二十而冠。古者行冠礼于庙，初加缁布冠，次加弁冠，三加爵弁冠，所谓\"三加弥尊，加有成也\"。诸侯则四加而有玄冕，，故大戴礼云\"公冠四加\"也。诸侯尚四加，则天子当五加，衮冕也。郑樵曰：汉改皇帝冠为加元服；初加缁布进贤，次爵弁，次武弁，次通天冠；冠讫，皆于高祖庙如礼谒见。〕\n\n 　　省法令妨吏民者；除挟书律。〔应劭曰：挟，藏也。张晏曰：秦律，挟书者族。今始除之。〕\n\n 　　帝以朝太后于长乐宫及间往，数跸烦民。〔师古曰：非大朝见、中间小谒见曰间往。天子出入警跸，辟止行人；数跸，则人以为烦。郑氏周礼注曰：国有事，王当出，则禁绝行者，若今时卫士填街跸也。贾公彦疏曰：汉仪：大驾行幸，使卫士填塞街巷，备非常也。跸，壁吉翻。〕乃筑复道于武库南。〔武库在长乐、未央之间，故筑复道始于武库南。〕奉常叔孙通谏曰：\"此高帝月出游衣冠之道也，〔服虔曰：持高庙中衣冠，月旦以游于众庙，已而复之。应劭曰：月旦，出高帝衣冠，备法驾，名曰游衣冠。如淳曰：高祖之衣冠藏在宫中之寝，三月出游，其道正直今之所作复道下，故言\"乘宗庙道上行\"也。晋灼曰：黄图：高庙在长安城门街东，寝在桂宫北；服言衣冠藏于庙中，如言宫中，皆非也。师古曰：诸家之说皆未允也。谓从高帝陵寝出，衣冠游于高庙，每月一为之，汉制则然。而后之学者不晓其意，谓以月出之时，夜游衣冠，皆非也。〕子孙奈何乘宗庙道上行哉！\"帝惧曰：\"急坏之！\"〔坏，音怪。〕通曰：\"人主无过举；今已作，百姓皆知之矣。愿陛下为原庙渭北，〔师古曰：原，重也；先已有庙，今更立之，故云重也。〕月【章：甲十五行本\"月\"上有\"衣冠\"二字；乙十一行本同；孔本同；张校同。】出游之，益广宗庙，大孝之本。\"上乃诏有司立原庙。〔郑氏曰：庙之言貌也；死者精神不可得而见，但以生时之居，立宫室象貌为之耳。孝经注：宗，尊也。庙，貌也。〕\n\n 　　臣光曰：过者，人之所必不免也；惟圣贤为能知而改之。古之圣王，患其有过而不自知也，故设诽谤之木，置敢谏之鼓；〔后汉书曰：尧置敢谏之鼓。贾谊曰：三代之君，则有进善之旌，诽谤之木，敢谏之鼓。〕岂畏百姓之闻其过哉！是以伸虺美成汤曰：\"改过不吝。\"傅说戒高宗曰：\"无耻过作非。\"由是观之，则为人君者，固不以无过为贤，而以改过为美也。今叔孙通谏孝惠，乃云 \"人主无过举\"，是教人君以文过遂非也，岂不缪哉！\n\n 　　长乐宫鸿台灾。〔三辅黄图：鸿台在长乐宫中。秦始皇二十七年筑，高四十丈，上起观宇；帝尝射飞鸿于台上，故曰鸿台。〕\n\n 　　秋，七月，乙亥，未央宫凌室灾；丙子，织室灾。〔凌室，藏冰之室；织室，掌织作绘帛之处。班表：少府有东织、西织。凌，力证翻，又音陵。〕\n\n 　　五年（辛亥，公元前一九零年）\n\n 　　冬，雷；〔洪范论曰：阳用事百八十三日而终，阴用事百八十三日而终。雷出地百八十三日而入地，入地百八十三日而复出地，是其常经也；冬雷为失常。〕桃李华，枣实。\n\n 　　春，正月，复发长安六百里内男女十四万五千人城长安，三十日罢。\n\n 　　夏，大旱，江河水少，溪谷水绝。\n\n 　　秋，八月，平【章：甲十五行本\"平\"上有\"己丑\"二字，乙十一本同；孔本同。】阳懿侯曹参薨。〔諡法：温柔贤善曰懿。〕\n\n 　　六年（壬子，公元前一八九年）\n\n 　　冬，十月，以王陵为右丞相，陈平为左丞相。\n\n 　　齐悼惠王肥薨。\n\n 　　夏，留文成侯张良薨。〔周公諡法：安民立政曰成。贺琛臣諡：佐相克终曰成。〕\n\n 　　以周勃为太尉。\n\n 　　七年（癸丑，公元前一八八年）\n\n 　　冬，发车骑、材官诣荥阳，太尉灌婴将。〔将，即亮翻。〕\n\n 　　春，正月，辛丑朔，日有食之。\n\n 　　夏，五月，丁卯，日有食之，既。\n\n 　　秋，八月，戊寅，帝崩于未央宫。大赦天下。九月，辛丑，葬安陵。〔臣瓒曰：寿二十四。安陵在长安北三十里。师古曰：去长陵一十里。〕\n\n 　　初，吕太后命张皇后取他人子养之，而杀其母，以为太子。既葬，太子即皇帝位，年幼；太后临朝称制。〔师古曰：天子之言，一曰制书，二曰诏书。制书者，谓制度之命也，非皇后所得称。今太后临朝，行天子事，故称制。〕\n",
    "资治通鉴第十三卷-汉纪五": "　　汉纪五　起阏逢摄提格，尽昭阳大渊献，凡十年。\n \n 　　高皇后〔荀悦曰：讳\"雉\"之字曰\"野鸡\"。索隐曰：字娥姁。应劭曰：礼，妇人从夫諡，故称\"高\"也。师古曰：讳雉，故臣下讳雉也。姁，许于翻。〕\n\n 　　元年（甲寅，公元前一八七年）\n\n 　　冬，太后议欲立诸吕为王，问右丞相陵，陵曰：\"高帝刑白马盟曰：〔高祖到白马与群臣盟曰：\"非刘氏不王，非有功不侯。\"〕『非刘氏而王，天下共击之。』今王吕氏，非约也。\"太后不说，〔说，读曰悦。〕问左丞相平、太尉勃，对曰：\"高帝定天下，王子弟；今太后称制，王诸吕，无所不可。\"〔王，于况翻。〕太后喜。罢朝，〔朝，直遥翻。〕王陵让陈平、绛侯曰：\"始与高帝啑血盟，诸君不在邪！〔啑，所由翻，小啜也。索隐引邹氏，音使接翻。〕今高帝崩，太后女主，欲王吕氏；诸君纵欲阿意背约，〔背，蒲妹翻。〕何面目见高帝于地下乎？\"陈平、绛侯曰：\"于今，面折廷争，〔谓当朝廷而谏诤。〕臣不如君；全社稷，定刘氏之后，君亦不如臣。\"陵无以应之。十一月，甲子，太后以王陵为帝太傅，实夺之相权；陵遂病免归。\n\n 　　乃以左丞相平为右丞相；〔此时尚右，故陈平自左丞相迁右丞相。〕以辟阳侯审食其为左丞相，不治事，〔治，直之翻。〕令监宫中，如郎中令。〔言食其不董丞相职事，常监宫中若郎中令。监，古衔翻。〕食其故得幸于太后，公卿皆因而决事。\n\n 　　太后怨赵尧为赵隐王谋，乃抵尧罪。〔尧为赵王谋，事见上卷高祖十年。赵王如意，諡隐。諡法：隐拂不成曰隐；不显尸国曰隐；见美坚长曰隐。为，于伪翻。〕\n\n 　　上党守任敖尝为沛狱吏，有德于太后；乃以为御史大夫。〔任敖，沛人，少为狱吏。高祖常避吏，吏系吕后，遇之不谨，敖搫伤主吕后吏，故后德之。〕\n\n 　　太后又追尊其父临泗侯吕公为宣王，兄周吕令武侯泽为悼武王，欲以王诸吕为渐。〔临泗侯，班表：以后父赐号。索隐曰：应劭云：周吕，国也，按周及吕皆国名。济阴有吕都县，晋灼曰：吕，县名，以为侯国。予据班志，吕县属楚国。令武，諡也。〕\n\n 　　春，正月，除三族罪、妖言令。〔秦为威虐，罪之重者，戮及三族；过误之语，以为妖言；故皆除之。〕\n\n 　　夏，四月，鲁元公主薨；封公主子张偃为鲁王，諡公主曰鲁元太后。\n\n 　　辛卯，封所名孝惠子山为襄城侯，〔班志，襄城县属颍川郡。〕朝为轵侯，〔轵县属河内郡。〕武为壶关侯。〔壶关县属上党郡。〕\n\n 　　太后欲王吕氏，乃先立所名孝惠子强为淮阳王，不疑为恒山王；〔惠帝元年，淮阳王友徙王赵，今以封强。恒山郡本属赵国，今割以封不疑。恒，户登翻。〕使大谒者张释风大臣。〔风，读曰讽。〔考异曰：史记文帝本纪〕及惠景间侯者表、汉书匈奴传皆作\"泽\"。史记吕后本纪：\"八年，中大谒者张释\"，汉书纪作\"释卿\"，恩泽侯表及同勃传皆云\"张释\"。颜师古注曰：荆燕吴传云\"张择\"。今从史记吕后本纪、汉书恩泽侯〔表〕。〕大臣乃请立悼武王长子郦侯台为吕王，〔苏林曰：台，音胞胎之胎。索隐曰：郑、邹并音怡。考异曰：汉书外戚侯表及高五王传皆作\"鄜侯\"。今从史记本纪、功臣侯表。〕割齐之济南郡为吕国。〔济，子礼翻。〕\n\n 　　五月，丙申，赵王宫丛台灾。〔刘昭志：赵国邯郸县有丛台。〕\n\n 　　秋，桃、李华。\n\n 　　二年（乙卯，公元前一八六年）\n\n 　　冬，十一月，吕肃王台薨。〔考异曰：史记本纪：\"高后元年，立孝惠子不疑为恒山王，吕台为吕王。\"\"二年，恒山王薨。\"\"十一月，吕王台薨。\"年表，二人皆以元年薨。汉书本纪：\"元年，立不疑、吕台、产、禄通为王。二年，不疑薨\"。年表，元年，不疑及吕台为王，二年皆薨。盖史记年表\"薨\"字应在二年，误书于元年耳。其实二人皆以二年薨；汉书本纪云\"产、禄通为王\"，亦误也。〕\n\n 　　春，正月，乙卯，地震；羌道、武都道山崩。〔羌道，班志，县，属陇西郡。武都，时为县。汉志：县杂蛮夷曰道。武帝置武都郡。〕\n\n 　　夏，五月，丙申，封楚元王子郢客为上邳侯，齐悼惠王子章为朱虚侯，〔班志，东海下邳县。应劭曰：邳在薛，其后徙此，故曰下邳。臣瓒曰：有上邳，故曰下邳。师古曰：瓒说是也。班志，朱虚县属琅邪郡。括地志：朱虚故城，在青州临朐县东六十里，汉朱虚也。十三州志：丹朱游故虚，故云朱虚也。虚，犹丘也；朱，犹丹也。索隐：虚，音墟。考异曰：史记高后纪在元年，今从汉书王子侯表。〕令入宿卫；又以吕禄女妻章。〔妻，千细翻。〕\n\n 　　六月，丙戌晦，日有食之。\n\n 　　秋，七月，恒山哀王不疑薨。〔恒，户登翻。〕\n\n 　　行八铢钱。〔应劭曰：本秦钱，质如周钱，文曰半两，重如其文，即八铢也。汉以其太重，更铸荚钱，今民间名榆荚钱是也。民患其太轻，至是复行八铢钱。〕\n\n 　　癸丑，立襄成侯山为恒山王，更名义。〔更，工衡翻。〕\n\n 　　三年（丙辰，公元前一八五年）\n\n 　　夏，江水、汉水溢，流四千余家。〔班志：江水出蜀郡湔氐道徼外岷山，东南至江都入海。禹贡：嶓冢导漾，东流为汉。孔安国注曰：泉始出山为漾水，东南流为沔水，至汉中东行为汉水。班志：陇西氐道县，禹贡漾水所出；至武都为汉。又于武都注曰：东汉水受氐道水，一名沔，过江夏，谓之夏水，入江。又，汉中郡有沔阳县、如淳注曰：此方人谓汉水为沔水。师古曰：汉上曰沔。水经则以为沔、漾异源。漾出陇西氐道嶓冢山，东至武都沮县为汉水。其流，东南历白水、葭萌，又东南过巴郡阆中至江津县而入于江；涪水注之；庾仲雍所谓内水者也。沔水出武都沮县东狼谷中，一名沮水，东迳汉中郡沔阳、南郑、成固等县，又东迳西城、锡县，又东迳南郡襄阳、中庐，即宜城郡当阳县，又东迳江夏云杜县，又南至沙羡县入江。予据禹贡，导漾东流为汉，又东为沧浪之水，过三澨，至大别南入于江，则汉水源出于漾。据水经，则漾会于涪，沔入于江，所出异源，所入异派。据班志，则漾出陇西氐道，至武都为汉水；而东汉水受氐道水，通谓之沔，过江夏而入于江。则漾、沔似合为一矣，然又言沮水出沮县南至沙羡入江，与水经所谓沔水即沮水说似不合而实合也。〕\n\n 　　秋，星昼见。〔见，贤遍翻。〕\n\n 　　伊水、洛水溢，流千六百余家。〔班志伊水出弘农郡熊耳山，东北入洛水。水经：伊水出南阳县蔓渠山。郦道元注：即麓大同，陵峦互别耳。又班志：洛水出弘农上洛县，东北至河南巩县入河。〕汝水溢，流八百余家。〔应劭曰：汝水出弘农县，入淮。水经：汝水出南阳鲁阳县之大盂山，东南迳颍川之郏、定陵、郾，又东南过汝南之上蔡、平舆，南入于淮。〕\n\n 　　四年（丁巳，公元前一八四年）\n\n 　　春，二月，癸未，立所名孝惠子太为昌平侯。〔班志，昌平县属上谷郡。〕\n\n 　　夏，四月，丙申，太后封女弟媭为临光侯。〔媭，音须。〕\n\n 　　少帝寖长，自知非皇后子，〔惠帝张皇后，鲁元公主之女。太后以其无子，使阳为有身，取后宫美人子名之，而杀其母。少帝及义、朝、强、不疑皆是也。长，知两翻。〕乃出言曰：\"后安能杀吾母而名我！我壮，即为变！\"太后闻之，幽之永巷中，言帝病。左右莫得见。太后语群臣曰：〔语，牛倨翻。〕\"今皇帝病久不已，失惑昏乱，不能继嗣治天下；〔治，直之翻。〕其代之。\"群臣皆顿首言：\"皇太后为天下齐民计，所以安宗庙、社稷甚深；群臣顿首奉诏。\"遂废帝，幽杀之。五月，丙辰，立恒山王义为帝，更名曰弘；〔更，工衡翻。〕不称元年，以太后制天下事故也。以轵侯朝为恒山王。〔恒，户登翻。〕\n\n 　　是岁，以平阳侯曹窋为御史大夫。〔窋，张律翻。〕\n\n 　　有司请禁南越关市、铁器。〔汉于边关与蛮夷通市，谓之关市。〕南越王佗曰：\"高帝立我，通使物。今高后听谗臣，别异蛮夷，隔绝器物；此必长沙王计，欲倚中国击灭南越而并王之，自为功也。\"〔使，疏吏翻。别，彼列翻。并王，于况翻。〕\n\n 　　五年（戊午，公元前一八三年）\n\n 　　春，佗自称南越武帝，〔韦昭曰：生以武为号，不稽古也。师古曰：此说非也。汤曰：\"吾武甚，自号曰武王\"。佗言武帝，亦犹是耳，何谓其不稽古乎！贡父曰：颜虽引成汤之言，然未知汤自号武王乎？圣人者，人与之名耳。诗谓汤为武王，亦犹书谓文王为宁王耳。史记之言，未可信也。〕发兵攻长沙，败数县而去。〔败，补迈翻。〕\n\n 　　秋，八月，淮阳怀王强薨；以壶关侯武为淮阳王。\n\n 　　九月，发河东、上党骑屯北地。\n\n 　　初令戍卒岁更。〔秦虐用其民，南戍五岭，北筑长城，戍卒连年不归而死者多矣。至此，始令一岁而更。更，工衡翻。〕\n\n 　　六年（己未，公元前一八二年）\n\n 　　冬，十月，太后以吕王嘉居处骄恣，废之。〔嘉，台之子也。二年，台薨，嘉嗣。处，昌吕翻。〕十一月，立肃王弟产为吕王。〔台，諡曰肃。〕\n\n 　　春，星昼见。〔见，贤遍翻。〕\n\n 　　夏，四月，丁酉，赦天下。\n\n 　　封朱虚侯章弟兴居为东牟侯，〔班志，东牟县属东莱郡。贤曰：东牟故城，在今莱州文登县西北。〕亦入宿卫。\n\n 　　匈奴寇狄道，攻阿阳。〔班志，狄道县属陇西郡；阿阳县属天水郡。〕\n\n 　　行五分钱。〔应劭曰：所谓荚钱者。〕\n\n 　　宣平侯张敖卒，〔考异曰：史记吕后本纪，敖卒在明年六月。按史记功臣表：\"高后六年，敖卒\"；汉书功臣表，敖以高祖九年封，十七年薨；盖本纪之误。〕赐諡曰鲁元王。〔张敖本嗣父耳爵为赵王。贯高之谋发，敖废为宣平侯，仍尚鲁元公主。及惠帝之世，齐悼惠王献城阳郡以奉鲁元。敖之卒也，因公主而赐諡曰鲁元王。〕\n\n 　　七年（庚申，公元前一八一年）\n\n 　　冬，十二月，匈奴寇狄道，略二千余人。\n\n 　　春，正月，太后召赵幽王友。〔惠帝元年，友自淮阳徙王赵。〕友以诸吕女为后，弗爱，爱他姬。诸吕女怒，去，谗之于太后曰：\"王言『吕氏安得王！太后百岁后，吾必击之。』\"太后以故召赵王。赵王至，置邸，不得见，〔言置之赵邸也。师古曰：郡国朝宿之舍在京师者率名邸。邸，至也，言所归至也。邸，丁礼翻。〕令卫围守之，弗与食；其群臣或窃馈，辄捕论之。〔捕其馈者，以罪论之。〕丁丑，赵王饿死，以民葬之长安民冢次。\n\n 　　己丑，日食，昼晦。太后恶之，谓左右曰：\"此为我也！\"〔恶，乌路翻。为，于伪翻；下为之同。〕\n\n 　　二月，徙梁王恢为赵王，吕王产梁王。梁王不之国，为帝太傅。\n\n 　　秋，七月，丁巳，立平昌侯太为济川王。〔四年，封太为昌平侯；班表亦作\"昌平\"，此误以\"平\"字在上。济川，即济南、济北之地，盖割齐封之。时太年幼，未尝之国。济，子礼翻。〕\n\n 　　吕媭女为将军、营陵侯刘泽妻。〔班志，营陵县属北海郡，或曰营丘。应劭曰：师尚父封于营丘。陵，亦丘也。臣瓒曰：营丘，即临淄、营陵，春秋谓之缘陵。师古曰：临菑、营陵皆故营丘地。括地志：营陵故城，在青州北海县南三十里。〕泽者，高祖从祖昆弟也。〔从，才用翻；下后从同。〕齐人田生为之说大谒者张卿曰：〔张卿，即前大谒者张释也。说，式芮翻。〕\"诸吕之王也，诸大臣未大服。今营陵侯泽，诸刘最长；今卿言太后王之，〔长，知两翻。王，于况翻。〕吕氏王益固矣。\"张卿入言太后，太后然之，乃割齐之琅邪郡封泽为琅邪王。〔秦灭齐，以濒海之地置琅邪郡；汉因之。考异曰：史记世家、汉书列传，皆云田生先说张卿令风大臣立吕产为吕王，然后说令王泽。按太后自以吕王嘉骄恣废之，以产代为吕王，非始封于吕；又诸吕之王已久，何必待田生之谋！以此不取。〕\n\n 　　赵王恢之徙赵，心怀不乐。〔乐，音洛。〕太后以吕产女为王后，王后从官皆诸吕，擅权，微伺赵王，〔从，才用翻。〕赵王不得自恣。王有所爱姬，王后使鸩杀之。六月，王不胜悲愤，自杀。〔胜，音升。〕太后闻之，以为王用妇人弃宗庙礼，〔诸侯王有国，所以奉宗庙也。今恢以爱姬之故，至于自杀，故以弃宗庙礼罪之。〕废其嗣。\n\n 　　是时，诸吕擅权用事；朱虚侯章，年二十，有气力，忿刘氏不得职。尝入侍太后燕饮，太后令章为酒吏。章自请曰：\"臣将种也，〔将，即亮翻。种，章勇翻；下其种同。〕请得以军法行酒。\"太后曰：\"可\"酒酣，章请为耕田歌；太后许之。章曰：\"深耕穊种，立曲欲疏；非其种者，锄而去之！\"〔师古曰：穊，稠也。穊种，言多生子孙也。疏立者，四散置之，令为藩辅也。非其种者锄而去之，以斥诸吕也。穊，音冀。去，羌吕翻。〕太后默然。顷之，诸吕有一人醉，亡酒，章追，拔剑斩之而还，报曰：\"有亡酒一人，臣谨行法斩之！\"〔师古曰：亡酒，避酒而逃亡也。〕太后左右皆大惊，业已许其军法，无以罪也；因罢。自是之后，诸吕惮朱虚侯，虽大臣皆依朱虚侯，刘氏为益强。〔为，于伪翻；下因为同。〕\n\n 　　陈平患诸吕，力不能制，恐祸及己；尝燕居深念，〔师古曰：以国家不安，故静居独虑其方策。〕陆贾往，直入坐；而陈丞相不见。〔师古曰：言不因门人将命而径自入座，平方深思，不觉其至。坐，徂卧翻。〕陆生曰：\"何念之深也！\"陈平曰：\"生揣我何念？\"〔揣，初委翻，度也。〕陆生曰：\"足不极富贵，无欲矣；然有忧念，不过患诸吕、少主耳。\"陈平曰：\"然。为之奈何？\"陆生曰：天下安，注意相；天下危，注意将。将相和调，则士豫附；〔师古曰：豫，素也。余谓豫，顺也。〕天下虽有变，权不分。为社稷计，在两军【章：甲十五行本 \"军\"作\"君\"；乙十一行本同；孔本同；退斋校同。】掌握耳。臣尝【章：甲十五行本\"尝\"作\"常\"；乙十一行本同；孔本同。】欲谓太尉绛侯；绛侯与我戏，易吾言。〔谓，告语也。言绛侯素与之戏狎，轻易其言也。周勃封绛侯。班志，绛县属河东郡，晋之旧都。〕君何不交驩太尉，深相结！\"因为陈平画吕氏数事。陈平用其计，乃以五百金为绛侯寿，厚具乐饮；〔师古曰：厚为其具而与太尉乐饮。乐，音洛。〕太尉报亦如之。两人深相结，吕氏谋益衰。陈平以奴婢百人、车马五十乘、钱五百万遗陆生为饮食费。〔遗，于季翻。〕\n\n 　　太后使使告代王，〔高祖七年，立子恒为代王。〕欲徙王赵。〔王，于况翻。〕代王谢之，愿守代边。太后乃立兄子吕禄为赵王，追尊禄父建成康侯释之为赵昭王。\n\n 　　九月，燕灵王建薨；有美人子，太后使人杀之。国除。〔高祖初封卢绾于燕，绾入匈奴，乃立建为燕王。美人子，美人所生之子也。〕\n\n 　　遣隆虑侯周灶将兵击南越。〔班志，隆虑县属河内郡；至后汉，避殇帝讳，改曰林虑。虑，音闾。〕\n\n 　　八年（辛酉，公元前一八零年）\n\n 　　冬，十月，辛丑，立吕肃王子东平侯通为燕王；〔东平，地名，在济东；宣帝甘露二年为东平国。〕封通弟庄为东平侯。\n\n 　　三〔张：\"三\"上脱\"春\"字。〕月，太后祓，还，过轵道，〔师古曰：祓者，除恶之祭。祓，音废，又敷勿翻。〕见物如苍犬，撠太后掖，〔师古曰：撠，谓拘持之也。撠，音戟。拘，居足翻。掖，与腋同。〕忽不复见。卜之，云\"赵王如意为祟\"。〔祟，虽遂翻，神祸也，鬼厉也。〕太后遂病掖伤。\n\n 　　太后为外孙鲁王偃年少孤弱，〔偃，张敖子。为，子伪翻。〕夏，四月，丁酉，封张敖前姬两子侈为新都侯，〔班志，新都县属南阳郡。〕寿为乐昌侯，〔徐广曰：乐昌，今细阳之池阳乡。余据班志，细阳县属汝南郡；又东郡有乐昌县。考异曰：史记惠景间侯者表\"新都\"作\"信都\"；\"寿\"作\"受\"。今从本纪。〕以辅鲁王。又封中大谒者张释为建陵侯，〔如淳曰：灌婴为中谒者，后常以阉人为之；诸官加中者，多阉人也。班志，建陵县属东海郡。〕以其劝王诸吕，赏之也。\n\n 　　江、汉水溢，流万余家。\n\n 　　秋，七月，太后病甚，乃令赵禄为上将军，居北军；吕王产居南军。〔班表：中垒校尉掌北军垒门。外又有中尉掌徼循京师，属官有中垒、寺互等令、丞。至后汉始置北军中候，掌监五营。刘昭注曰：旧有中垒校尉，领北军营垒之事；中兴，省中垒，但置中候以监五营。又据班表：中垒以下八校尉，皆武帝置。意者武帝以前，北军属中尉，故领中垒令、丞等官；南军盖卫尉所统。班表：卫尉掌宫门卫屯兵。周勃之入北军也，尚有南军。乃先使曹窋告卫尉毋入吕产殿门，然后使朱虚逐产，杀之未央宫郎中府吏厕中，以此知南军属卫尉也。〕太后诫产、禄曰：\"吕氏之王，大臣弗平。我即崩，帝年少，大臣恐为变。必据兵卫宫，慎毋送丧，为人所制！\"辛巳，太后崩，遗诏：大赦天下，以吕王产为相国，以吕禄女为帝后。高后已葬，以左丞相审食其为帝太傅。〔考异曰：史记将相表：\"八年七月辛巳，食其为太傅；\"\"九月丙戌，复为丞相；后九月免。\"汉书公卿表：\"七年七月辛巳，食其为太傅；\"\"八年九月，复为丞相；后九月免。\"以长历推之：八年七月无辛巳，九月无丙戌，闰月群臣代邸上议，无食其名。二表皆误，今从史记本纪，免相在此月。本纪又云：\"八月壬戌，食其复为左丞相。\"亦误。〕\n\n 　　诸吕欲为乱，畏大臣绛、灌等，未敢发。朱虚侯以吕禄女为妇，故知其谋，乃阴令人告其兄齐王，欲令发兵西，朱虚侯、东牟侯为内应，以诛诸吕，立齐王为帝。齐王乃与其舅驷钧、郎中令祝午、中尉魏勃阴谋发兵。齐相召平弗听。〔班表：诸侯王，高祖初置有太傅辅王，内史治国民，中尉掌武职，丞相统众官，如汉朝。景帝中五年，令诸侯王不得复治国，天子为置吏，改丞相曰相。武帝分汉内史为左右，后又更右为京兆尹，左为冯翊，中为执金吾，郎中令为光禄勋；故王国如故，损其郎中令秩千石；改太仆曰仆，秩亦千石。成帝绥和元年，更令相治民如郡太守，中尉如郡都尉。康曰：广陵人召平与东陵侯召平及此召平，凡三人。此召平之子奴，以平死事封黎侯，见功臣表。召，与邵同。姓谱：驷，郑七穆驷氏之后。祝，周武王封黄帝之后于祝，后以为氏。〕八月，丙午，齐王欲使人诛相；相闻之，乃发卒卫王宫。魏勃绐邵【章：甲十五行本\"邵\"作\"召\"；乙十一行本同；孔本同。】平曰：\"王欲发兵，非有汉虎符验也。〔应劭曰：铜虎符第一至第五，国家当发兵，遣使者至郡合符，符合乃听受之。张晏曰：符以代古之圭璋，从简易也。予据史记文帝纪：\"三年九月，初与郡国守相铜虎符。\"既有\"初\"字，则前乎文帝之时当未有铜虎符也。召平、魏勃事在三年之前，何缘有虎符发兵！班史于文纪三年，只书\"初与郡守为铜虎符\"，汰去\"国相\"二字。温公则但书勃语于此，而文纪不复书，岂亦有疑于此邪？〕而相君围王固善，勃请为君将兵卫王。\"〔为，于伪翻。〕召平信之。勃既将兵，遂围相府；召平自杀。于是齐王以驷钧为相，魏勃为将军，祝午为内史，悉发国中兵。\n\n 　　使祝午东诈琅邪王曰：〔琅邪王，刘泽也。三年，割齐琅邪封之。〕\"吕氏作乱，齐王发兵欲西诛之。齐王自以年少，不习兵革之事，愿举国委大王。大王，自高帝将也；〔言泽自高帝时为将。〕请大王幸之临菑，见齐王计事。\"〔临菑，即古营丘，齐国所都。〕琅邪王信之，西驰见齐王。齐王因留琅邪王，而使祝午尽发琅邪国兵，并将之。〔考异曰：史记泽世家、汉书传，皆以为泽与齐王合谋；盖误。今从史记吕后本纪、齐王世家、汉书吕后纪、齐王传。〕琅邪王说齐王曰：\"大王，高皇帝适长孙也，当立；〔适，读曰嫡。齐王襄，悼惠王之子，高帝之长孙也。长，知两翻；下同。〕今诸大臣狐疑未有所定；而泽于刘氏最为长年，大臣固待泽决计。今大王留臣，无为也，不如使我入关计事。\"齐王以为然，乃益具车送琅邪王。琅邪王既行，齐遂举兵西攻济南；〔济南本属齐，元年割以封吕台；台卒，产嗣封。〕遗诸侯王书，〔遗，于季翻。〕陈诸吕之罪，欲举兵诛之。\n\n 　　相国吕产等闻之，乃遣颍阴侯灌婴将兵击之。〔班志，颍阴县属颍川郡。〕灌婴至荥阳，谋曰：\"诸吕拥兵关中，欲危刘氏而自立。今我破齐还报，此益吕氏之资也。\"乃留屯荥阳，使使谕齐王及诸侯与连和，以待吕氏变，共诛之。齐王闻之，乃还兵西界待约。\n\n 　　当是时，济川王太、淮阳王武、常山王朝及鲁王张偃皆年少，未之国，居长安；赵王禄、梁王产各将兵居南、北军；皆吕氏之人也。列侯群臣莫自坚其命。\n\n 　　太尉绛侯勃不得主兵。曲周侯郦商老病，〔班志，曲周县属广平国。〕其子寄与吕禄善。绛侯乃与丞相陈平谋，使人劫郦商，令其子寄往绐说吕禄曰：\"高帝与吕后共定天下，刘氏所立九王，〔楚王交，高祖弟。代王恒、淮南王长，高祖子。吴王濞，高祖侄。琅邪王泽，刘氏疏属。齐王襄，高祖孙。常山王朝、淮阳武、济川王太，惠帝子。说，式芮翻。〕吕氏所立三王，〔梁王吕产，赵王吕禄，燕王吕通也。〕皆大臣之议，事已布告诸侯，【章：甲十五行本重\"诸侯\"二字；乙十一行本同；孔本同；张校同。】皆以为宜。今太后崩，帝少，而足下佩赵王印，不急之国守藩，乃为上将，将兵留此，为大臣诸侯所疑。足下何不归将印，以兵属太尉；〔属，之欲翻；下同。〕请梁王归相国印，与大臣盟而之国。齐兵必罢，大臣得安，足下高枕而王千里，此万世之利也。\"〔而王，于况翻。〕吕禄信然其计，欲以兵属太尉；使人报吕产及诸吕老人，或以为便，或曰不便，计犹豫未有所决。\n\n 　　吕禄信郦寄，时与出游猎，过其姑吕媭。媭大怒曰：〔媭，吕后之妹，樊哙之妻；于禄，姑也。过，工禾翻。〕\"若为将而弃军，吕氏今无处矣！\"乃悉出珠玉、宝器散堂下，曰：\"毋为他人守也！\"\n\n 　　九月，庚申旦，〔考异曰：史记本纪，\"八月庚申旦\"上有\"八月丙午\"。汉书高后纪亦云\"八月庚申\"。今以长历推之，下\"八月\"当为\"九月\"。〕平阳侯窋行御史大夫事，见相国产计事。郎中令贾寿使从齐来，〔姓谱：周康王封唐叔虞少子公明于贾城，子孙以国为氏。又，晋大夫贾季食邑于贾，其后以邑为氏。〕因数产曰：\"王不早之国；今虽欲行，尚可得耶！\"〔数，所具翻。〕具以灌婴与齐、楚合从欲诛诸吕告产，〔师古曰：齐、楚俱在山东，连兵西乡，欲诛诸吕，亦犹六国为从以敌秦，故谓之合从也。从，子容翻。〕且趣产急入宫。〔趣，读曰促。〕平阳侯颇闻其语，驰告丞相、太尉。\n\n 　　太尉欲入北军，不得入。襄平侯纪尚符节，乃令持节矫内太尉北军。〔班志，襄平县属辽东郡。张晏曰：纪通，纪信子也。尚，主也；今符节令也。晋灼曰：纪信焚死，不见其后。功臣表云：通，纪成之子，以成死事故封侯。贡父曰：汉祖以善用人得天下，岂忘纪信之功哉！疑成者，即信之一名也。通尚符节，故使持节矫以帝命内勃北军。内，读曰纳。〕太尉复令郦寄与典客刘揭先说吕禄曰：〔复，扶又翻。班志：典客，秦官，掌诸侯、归义蛮夷；景帝中六年，更名大行令；武帝太初元年，更名大鸿胪。揭，音竭。〕\"帝使太尉守北军，欲足下之国。急归将印，辞去！不然，祸且起。\"吕禄以为郦况不欺己，遂解印属典客，而以兵授太尉。太尉至军，吕禄已去。太尉入军门，行令军中曰：\"为吕氏右袒，为刘氏左袒！\"〔师古曰：袒者，脱衣袖而肉袒也；左、右袒者，偏脱其一耳。袒，徒旱翻。郑氏注觐礼云：凡为礼事者左袒；若请罪待刑则右袒。〕军中皆左袒。太尉遂将北军；然尚有南军。丞相平乃召朱虚侯章佐太尉；太尉令朱虚侯监军门，〔监，古衔翻。〕令平阳侯告卫尉：\"毋入相国产殿门！\"〔卫尉，掌宫门卫屯兵。平阳侯时为御史大夫，盖将丞相之命以告卫尉，使毋纳产也。〕\n\n 　　吕产不知吕禄已去北军，乃入未央宫，欲为乱。至殿门，弗得入，徘徊往来。平阳侯恐弗胜，驰语太尉。〔语，牛倨翻。〕太尉尚恐不胜诸吕，未敢公言诛之，乃谓朱虚侯曰：\"急入宫卫帝！\"朱虚侯请卒，太尉予卒千余人。〔予，读曰与。〕入未央宫门，见产廷中。日哺时，〔申时食为哺。哺，奔谟翻。〕遂击产；产走。天风大起，以故其从官乱，莫敢斗；逐产，杀之郎中府吏厕中。〔如淳曰：郎中令，掌宫殿门户，故府在宫中。从，才用翻。〕朱虚侯已杀产，帝命谒者持节劳朱虚侯。〔劳，力到翻。〕朱虚侯欲夺其节，谒者不肯。朱虚侯则从与载，因节信驰走，〔师古曰：因谒者所持之节，用为信也。章与谒者同车，故为门者所信，得入长乐宫。〕斩长乐卫尉吕更始。〔更，工衡翻。〕还，驰入北军报太尉，太尉起拜贺。朱虚侯曰：\"所患独吕产；今已诛，天下定矣！\"遂遣人分部悉捕诸吕男女，无少长皆斩之。〔分，扶问翻。〕辛酉，捕斩吕禄而笞杀吕媭，使人诛燕王吕通而废鲁王张偃。戊辰，徙济川王王梁。〔吕产既诛，故徙太王梁。〕遣朱虚侯章以诛诸吕事告齐王，令罢兵。\n\n 　　灌婴在荥阳，闻魏勃本教齐王举兵，使使召魏勃至，责问之。勃曰：\"失火之家，岂暇先言丈人而后救火乎！\"因退立，股战而栗，〔师古曰：言以社稷将危，故举兵而正之，不暇待有诏命也。股，脚也。战者，惧之甚也。栗，与栗同。〕恐不能言者，终无他语。灌将军熟视笑曰：\"人谓魏勃勇；妄庸人耳，何能为乎！\"乃罢魏勃。灌婴兵亦罢荥阳归。\n\n 　　班固赞曰：孝文时，天下以郦寄为卖友。〔言寄与禄友善，诡说之出游，因夺其兵而诛之，是寄卖友也。〕夫卖友者，谓见利而忘义也。若寄父为功臣而又执劫；虽摧吕禄以安社稷，谊存君亲可也。〔师古曰：周勃劫其父，令其子行说。予谓劫者，劫质也。盖劫寄父商为质，谕以不行说禄将杀之也。盖当时皆以寄为卖友，故固发明父子、朋友各有其伦，为人臣子者当知所缓急先后也。〕\n\n 　　诸大臣相与阴谋曰：\"少帝及梁、淮阳、恒山王，皆非真孝惠子也；吕后以计诈名他人子，杀其母养后宫，令孝惠子之，立以为后及诸王，以强吕氏。令皆已夷灭诸吕，而所立即长，用事，吾属无类矣！〔长，知两翻；下同。〕不如视诸王最贤者立之。\"或言：\"齐王，高帝长孙，可立也。\"大臣皆曰：\"吕氏以外家恶而几危宗庙，乱功臣。〔几，居衣翻。〕今齐王舅驷钧，虎而冠；〔言驷钧恶戾，如虎而着冠。〕即立齐王，复为吕氏矣。代王方今高帝见子最长，仁孝宽厚；太后家薄氏谨良。〔言高帝见在诸子惟代王为最长也。见，贤遍翻。代王，高帝姬薄氏所生。薄姓，战国已有之；风俗通：卫有贤人薄疑。〕且立长固顺，况以仁孝闻天下乎！\"乃相与共阴使人召代王。\n\n 　　代王问左右，郎中令张武等曰：\"汉大臣皆故高帝时大将，习兵，多谋诈。此其属意非止此也，〔师古曰：言常有异志也。属意，犹言注意也。属，音之欲翻。〕特畏高帝、吕太后威耳。今已诛诸吕，新啑血京师，〔索隐曰：汉书作\"喋\"，音跕，丁牒翻。陈汤、杜业皆言\"喋血\"，无盟歃事。广雅曰：喋，履也。予据类篇：啑字有色甲、色洽二翻。既从啑字音义，当与歃同；若从喋字，则有履之义。公羊传曰：京，大也；师，众也：天子之居，必以众大之辞言之。〕此以迎大王为名，实不可信。愿大王称疾毋往，以观其变。\"中尉宋昌进曰：\"群臣之议皆非也。夫秦失其政，诸侯、豪桀并起，人人自以为得之者以万数，然卒践天子之位者，刘氏也；〔卒，子侐翻；下问。〕天下绝望，一矣。高帝封王子弟地，犬牙相制，此所谓磐石之宗也；〔师古曰：言地形如犬之牙，交而相入也。石大而下平，磐据地面，不可得而移动，故以为喻也。王，于况翻。〕天下服其强，二矣。汉兴，除秦苛政，约法令，施德惠，人人自安，难动摇，三矣。夫以吕太后之严，立诸吕为三王，擅权专制；然而太尉以一节入北军一呼，〔呼，火故翻。〕士皆左袒，为刘氏，叛诸吕，卒以灭之。此乃天授，非人力也。今大臣虽欲为变，百姓弗为使，〔为，于伪翻。使，如字。〕其党宁能专一邪！方今内有朱虚、东牟之亲，外畏吴、楚、淮阳、琅邪、齐、代之强。〔\"淮阳\"，史记作\"淮南\"，当从之。〕方今高帝子，独淮南王与大王；大王又长，〔长，知两翻。〕贤圣仁孝闻于天下，〔闻，音问。〕故大臣因天下之心而欲迎立大王。大王勿疑也！\"代王报太后计之，犹豫未定。卜之，兆得大横，〔应劭曰：龟曰兆，筮曰卦。卜者以荆灼龟，文正横也。〕占曰：\"大横庚庚，余为天王，夏启以光。\"〔服虔曰：庚庚，横貌。李奇曰：庚庚，其繇文也。占，谓其繇也。张晏曰：先是五帝官天下，老则嬗贤；至夏启始传嗣，能光先君之业。文帝亦袭父迹，言似启也。师古曰：繇，丈救翻，本作 \"籀\"。籀，书也。谓读卜词。孔颖达曰：兆者，龟之亹坼；繇者，卜之文辞。〕代王曰：\"寡人固已为王矣，又何王？\"卜人曰：\"所谓天王者，乃天子也。\"于是代王遣太后弟薄昭往见绛侯，绛侯等具为昭言所以迎立王意。〔为，于伪翻。〕薄昭还报曰：\"信矣，毋可疑者。\"〔毋，与无通。〕代王乃笑谓宋昌曰：\"果如公言。\"\n\n 　　乃命宋昌参乘，〔师古曰：戎事则称车右，其余则曰参乘。参者，三也，盖取三人为义。乘，绳证翻。〕张武等六人乘传，从诣长安。至高陵，休止，〔传，株恋翻。班志，高陵县属左冯翊。括地志：高陵故城在雍州高陵县西一里。从，才用翻。〕而使宋昌先驰之长安观变。昌至渭桥，〔苏林曰：渭桥，在长安北三里。索隐曰：咸阳宫在渭北，兴乐宫在渭南，秦昭王通两宫之间作渭桥，长三百八十步。关中记云：石柱以北属扶风，石柱以南属京兆。〕丞相以下皆迎。昌还报。代王驰至渭桥，群臣拜谒称臣，代王下车答拜。太尉勃进曰：\"愿请闲。\"〔包恺曰：闲，音闲；言欲向空闲处。师古曰：闲，容也，犹今言中闲也；请容暇之顷，当有所陈，不欲于众中显论也。他皆类此。〕宋昌曰：\"所言公，公言之；所言私，王者无私。\"太尉乃跪上天子玺、符。〔上，时掌翻。〕代王谢曰：\"至代邸而议之。\"\n\n 　　后九月，己酉晦，代王至长安，舍代邸，群臣从至邸。丞相陈平等皆再拜言曰：\"子弘等皆非孝惠子，不当奉宗庙。大王，高帝长子，宜为嗣。〔长，知两翻。〕愿大王即天子位！\"代王西乡让者三，南乡让者再，〔如淳曰：让群臣也。或曰：宾主位东西面，君臣位南北面；故西乡坐三让不受，群臣犹称宜，乃更南乡坐，示变即君位之渐也。余谓如说以代王南乡坐为即君位之渐，恐非代王所以再让之意。盖王入代邸而汉廷群臣继至，王以宾主礼接之，故西乡；群臣劝进，王凡三让，群臣遂扶王正南之位，王又让者再；则南乡非王之得已也，群臣扶之使南乡耳。遽以为南乡坐，可乎！乡，读曰向。〕遂即天子位；群臣以礼次侍。\n\n 　　东牟侯兴居曰：\"诛吕氏，臣无功，请得除宫。\"〔除宫，清宫也。应劭曰：旧典，天子行幸，所至必遣静室令先按行清净殿中，以备非常。余谓此时群臣虽奉帝即位，而少帝犹居禁中，盖有所屏除也。〕乃与太仆汝阴侯滕公入宫，前谓少帝曰：\"足下非刘氏子，不当立！\"乃顾麾左右执戟者掊兵罢去；〔掊，芳遇翻。类篇曰：顿也。〕有数人不肯去兵，宦者令张释谕告，亦去兵。〔班表：宦者令属少府。张释，即大谒者、封建陵侯者，释本宦者，故兼是官。去羌吕翻。〕滕公乃召乘舆车载少帝出。〔康曰：天子以天下为家，不以宫室为常处。当乘舆以行天下，故托乘舆言。余谓康说乘舆本不与古义相悖；但此所谓乘舆车，不当以此解之。汉乘舆之制：轮，朱班，重牙，贰毂，两辖。金薄缪龙为舆倚较，文虎伏轼，龙首衔轭。左右吉阳筩，鸾雀立衡。為虡文画輈，羽盖华蚤。建大旗十二斿，画日月升龙。驾六马，象镳镂锡金鍐方釳。插翟尾，朱兼繁缨，赤罽易茸，金就十有二。左纛以牦牛尾为之，在左騑马轭上，大如斗。此即法驾。文帝已位，少帝安得乘此出宫乎！沈约礼志云：魏、晋御小出，多乘舆车。舆车，今之小舆。滕公职为太仆，与东牟侯除官，亦无缘召乘舆、金根以载少帝。意者此舆车盖天子常所乘舆车，即魏、晋间小舆也。〕少帝曰：\"欲将我安之乎？\"滕公曰：\"出就舍。\"舍少府、乃奉天子法驾迎代王于邸，〔汉官仪：天子卤簿有大驾、法驾、小驾。大驾，公卿奉引，大将军骖乘，属车八十一乘。法驾，公卿不在卤簿中，惟京兆尹、执金吾、长安令奉引，侍中骖乘，属车三十六乘。蔡邕曰：法驾，乘金根车，驾六马，有五时副车，驾四马；侍中骖乘，属车三十六乘。沈约礼志：汉制：乘舆金根车，轮皆朱班、重毂、两辖、飞軨。毂外复有毂，施辖，其外复设辖，铜贯其中。飞軨以赤油为之，广八寸，长注地，系轴头，谓之飞軨。金，金薄缪龙为舆倚较。较在箱上，虡文画藩；藩，箱也。文虎伏轼，鸾雀立衡，虡文画辕。翠羽盖，黄裹，所谓黄屋也。金华施橑末，建太常十二斿，画日月升龙，驾六黑马，施十二鸾、金为叉髦，插以翟尾。又加左纛，所谓左纛舆也。路，如周玉路之制。应劭汉官卤簿图：乘舆大驾，则御凤凰车，以金根为副，又五色安车、五色立车各五乘，建龙旗，驾四车，施八鸾，余如金根之制，犹周金路也。车各如方色，所谓五时副车。白马者，朱其鬣。安车者、坐乘。又有建华盖九重甘泉卤簿者，道车五乘，游车九乘，在乘舆车前。又有象车，最在前、试桥道。宋明帝时，建安王休仁议曰：秦改周辂制为金根，通以金薄周匝四面；汉、魏、二晋，因循莫改。〕报曰：\"宫谨除。\"代王即夕入未央宫。有谒者十人持戟卫端门，〔郎、谒者皆执戟以宿卫宫殿。前所书少帝左右执戟者，亦中郎、郎中、谒者之官也。端门，未央宫前殿之正南门也。〕曰：\"天子在也，足下何为者而入！\"代王乃谓太尉。太尉往谕，谒者十人皆掊兵而去，代王遂入。夜，拜宋昌为卫将军，〔班表：前、后、左、右将军，皆周末官，秦因之，汉不常置。蔡质汉仪：汉兴，置大将军、骠骑将军，位次丞相；车骑将军、卫将军、左、右、前、后将军，皆金紫，位次上卿。余据大将军始于灌婴，骠骑、车骑、左、右、前、后将军，景、武之后方有其官；卫将军则始置于此。〕镇抚南北军；以张武为郎中令，行殿中。〔行，谓案行也。行，下更翻。〕有司分部诛灭梁、淮阳、恒山王及少帝于邸。〔分，扶问翻。〕文帝还坐前殿，夜，下诏书赦天下。\n\n 　　太宗孝文皇帝上〔荀悦曰：讳\"恒\"之字曰\"常\"，高祖中子也。母曰薄姬。礼，祖有功而宗有德。汉之子孙，以为功莫盛于高帝，故为帝者太祖庙；德莫盛于文帝，故为帝者太宗之庙。自唐以来，诸帝庙号莫不称宗，而此义泯矣。諡法：经纬天地曰文。〕\n\n 　　元年（壬戌，公元前一七九年）\n\n 　　冬，十月，庚戌，徙琅邪王泽为燕王；封赵幽王子遂为赵王。〔泽以吕后七年自营陵侯封琅邪王。齐王起兵诛诸吕，泽失国，西至京师，与大臣共立帝，以功徙封燕王。赵王友幽死于吕后七年，徙梁王恢王赵，恢寻以逼死，以其国封吕禄。禄诛，乃复封友长子遂为赵王。〕\n\n 　　陈平谢病；上问之，平曰：\"高祖时，勃功不如臣，及诛诸吕，臣功亦不如勃；愿以右丞相让勃。\"十一月，辛巳，上徙平为左丞相，太尉勃为右丞相，大将军灌婴为太尉。诸吕所夺齐、楚故地，皆复与之。〔吕后封吕台为吕王，得梁地，夺齐、楚之地以传益之。〕\n\n 　　论诛诸吕功，右丞相勃以下益户、赐金各有差。绛侯朝罢趋出，意得甚；上礼之恭，常目送之。〔上礼勃恭甚，其罢朝也，常目送之；待其既出，然后肆体自如。朝，直翻；下同。〕郎中安陵袁盎谏曰：〔安陵属右扶风，惠帝所起陵邑。按姓谱：辕、袁、爰三姓皆出陈辕涛涂之后。按史记作\"爰盎\"，汉书作\"袁盎\"，则\"袁\"、\"爰\"通也。〕\"诸吕悖逆，大臣相与共诛之。〔悖，蒲内翻。〕是时丞相为太尉，本兵柄，适会其成功。今丞相如有骄主色，〔如，似也。〕陛下谦让；臣主失礼，窃为陛下弗取也！\"〔为，于伪翻；下同。〕后朝，上益庄，丞相益畏。\n\n 　　十二月，诏曰：\"法者，治之正也。〔治，直吏翻。〕今犯法已论，而使无罪之父母、妻子、同产坐之，及为收帑，朕甚不取其除收帑诸相坐律令！\"〔应劭曰：帑，子也。秦法：一人有罪，并坐其室家。今除此律。帑，音奴。〕\n\n 　　春，正月，有司请蚤建太子。上曰：\"朕既不德，纵不能博求天下贤圣有德之人而禅天下焉，而曰豫建太子，是重吾不德也；其安之！\"〔师古曰：重，谓增益也。安，犹徐也；言不宜汲汲耳。重，直用翻；他皆类此。〕有司曰：\"豫建太子，所以重宗庙、社稷，不忘天下也。\"上曰：\"楚王，季父也；吴王，兄也；淮南王，弟也：岂不豫哉？今不选举焉，而曰必子；人其以朕为忘贤有德者而专于子，非所以优【章：甲十五行本\"优\"作\"忧\"；乙十一行本同；孔本同；退斋校同。】天下也！\"有司固请曰：\"古者殷、周有国，治安皆千余岁，用此道也；〔师古曰：所以能尔者，以承嗣相传故也。治，直吏翻。〕立嗣必子，所从来远矣。高帝平天下为太祖，子孙嗣世世不绝，今释宜建〔释，舍也。宜建，谓嗣也。〕而更选于诸侯及宗室，非高高之志也。更议不宜。〔师古曰：不当更议。〕子启最长，〔启，景帝名。长，知两翻。〕纯厚慈仁，请建以为太子。\"上乃许之。\n\n 　　三月，立太子母窦氏为皇后。〔春秋之法，母以子贵。风俗通：夏帝相遭有穷氏之难，其妃方娠，逃出自窦而生少康，其后氏焉。〕皇后，清河观津人。〔班志，观津县属信都国，清河郡无观津。盖信都、清河本皆赵地，景帝二年为广川国，四年为信都郡，而清河郡则高帝置；此在未分置之前，故系之清河。杜佑曰：汉观津县在德州蓨县东北。〕有弟广国，字少君，幼为人所略卖，传十余家，〔传，直恋翻。〕闻窦后立，乃上书自陈。召见，验问，得实，乃厚赐田宅、金钱，与兄长君家于长安。绛侯、灌将军等曰：\"吾属不死，命乃且县此两人。〔县，读曰悬。〕两人所出微，不可不为择师傅、宾客；又复效吕氏，大事也！\"于是乃选士之有节行者与居。〔为，于伪翻。行，下孟翻。〕窦长君、少君由此为退让君子，不敢以尊贵骄人。〔观绛、灌所以处二窦，后世大臣以文义自持者，其智识及此乎！〕\n\n 　　诏振贷鳏、寡、孤、独、穷困之人。〔师古曰：振，起也，为给贷之，令其存立也。诸振救、振赡，其义皆同。今流俗作字从\"贝\"者，非也，自别有训。贷，吐戴翻。〕又令：\"八十已上，月赐米、肉、酒；九十已上，加赐帛、絮。赐物当禀鬻米者，〔禀，给也。鬻，读曰粥，之六翻，糜。〕长吏阅视，丞若尉致；〔师古曰：长吏，县之令、长也。若者，豫及之辞；致者，送至也；或丞、或尉自致之也。班表：县令、长皆秦官，掌治其县。万户以上为令，秩千石至六百石；减万户为长，秩五百石至三百石；皆有丞、尉，秩四百石至二百石；是为长吏。长，知两翻。〕不满九十，啬夫、令史致；〔汉制：十里一亭，十亭一乡。乡有啬夫，职听讼、收赋税。风俗通曰：啬者，省也；夫，赋也；言消息百姓，均其赋役。又汉制：县长吏百石以下有所谓斗食佐史。汉官云：斗食佐史，即斗食令史。〕二千石遣都使循行，不称者督之。\"〔苏林曰：取其都吏有德也。如淳曰：律说：都吏，今督邮是也。闲惠晓事，即为文无害都吏。师古曰：如说是。其循行有不如诏意者，二千石察视责罚之。行，下孟翻。称，尺证翻。〕\n\n 　　楚元王交薨。\n\n 　　夏，四月，齐、楚地震，二十九山同日崩，大水溃出。\n\n 　　时有献千里马者。帝曰：\"鸾旗在前，〔刘昭志：乘舆大驾、法驾，前驱有九斿、云、凤凰闟戟、皮轩、鸾旗，皆大夫载。鸾旗者，编羽毛，列系幢旁；民或谓之鸡翘，非也。胡广曰：鸾旗，以铜作鸾鸟车衡上。与本志不同。晋志曰：鸾旗车，驾四马，先辂所载也。〕属车在后，〔汉制：大驾，属车八十一乘，备千乘万骑。刘昭曰：古者诸侯贰车九乘。秦灭六国，兼其车服。古大驾属车八十一乘；法驾半之。沈约曰：属车皆皂盖、黄里。师古曰：属，之欲翻。〕吉行日五十里，师行三十里；朕乘千里马，独先安之？\"于是还其马，与道里费；而下诏曰：\"朕不受献也。其令四方毋求来献。\"\n\n 　　毋帝既施惠天下，诸侯、四夷远近驩洽；乃修代来功，封宋昌为壮武侯。〔班志，壮武属胶东国。括地志：壮武故城，在莱州即墨县西六十里，古莱夷之国。〕\n\n 　　帝益明习国家事。朝而问右丞相勃曰：\"天下一岁决狱几何？\"〔朝，直遥翻。〕勃谢不知；又问：\"一岁钱谷入【章：乙十一行本\"入\"上有\"出\"字；并到一格。】几何？\"勃又谢不知；惶愧，汗出沾背。上问左丞相平。平曰：\"有主者。\"上曰：\"主者谓谁？\"曰：\"陛下即问决狱，责廷尉；〔廷尉，掌刑辟；故决狱当问之。〕问钱谷，责治粟内史。\"〔班表：治粟内史，秦官，掌谷货；故钱谷出入当问之。武帝太初元年，改为大司农。〕上曰：\"苟各有主者，而君所主者何事也？\"平谢曰：\"陛下不知其驽下，〔师古曰：驽，凡马之称，非骏者也，故以自喻。驽，音奴。〕使待罪宰相。宰相者，上佐天子，理阴阳，顺四时；下遂万物之宜；外镇抚四夷诸侯；内亲附百姓，使卿大夫各得任其职焉。\"帝乃称善。右丞相大惭，出而让陈平曰：\"君独不素教我对！\" 陈平笑曰：\"君居其位，不知其任邪？且陛下即问长安中盗贼数，君欲强对邪？\"〔强，其两翻。〕于是绛侯自知其能不如平远矣。居顷之，人或说勃曰：\"君既诛诸吕，立代王，威震天下。而君受厚赏，处尊位，〔说，式芮翻。处，昌吕翻。〕久之，即祸及身矣。\"勃亦自危，乃谢病，请归相印，上许之。秋，八月，辛未，右丞相勃免，左丞相平专为丞相。\n\n 　　 初，隆虑侯灶击南越，〔事见高后七年。〕会暑湿，士卒大疫，兵不能隃领。〔师古曰：隃，与逾同。〕岁余，高后崩，即罢兵。赵佗因此以兵威财物赂遗闽越、西瓯、骆，役属焉。〔遗，于季翻；下同。刘昫曰：唐党州，古西瓯所居也；汉属郁林郡界。骆，越也；唐贵州郁平县，古西瓯、骆越所居，汉为郁林广郁县地。又，潘州亦西瓯、骆越地，汉合浦郡地也。又，高州茂名县及郁林军，亦古西瓯之地。宋白曰：秦象林郡皆西瓯地。师古曰：西瓯者，即骆越也；言西者，以别东瓯也。广州记曰：交趾有骆田，仰潮水上下；人食其田，名为骆侯，诸县自名为骆将，铜印青绶，即今之令。后蜀王子将兵讨骆侯，自称为安阳王，治封溪县。南越王尉佗攻破安阳王，令二使典主交趾、九真二郡，即瓯骆也。〕东西万余里，乘黄屋左纛，称制与中国侔。\n\n 　　帝乃为佗亲冢在真定者置守邑，〔为，于伪翻。〕岁时奉祀；召其昆弟，尊官、厚赐宠之。复使陆贾使南越，〔复，扶又翻。〕赐佗书曰：\"朕，高皇帝侧室之子也，〔师古曰：言非正嫡所生。〕弃外，奉北藩于代。道里辽远，壅蔽朴愚，未尝致书。高皇帝弃群臣，孝惠皇帝即世；高后自临事，不幸有疾，诸吕为变，赖功臣之力，诛之已毕。朕以王、侯、吏不释之故，〔孟康曰：辞让帝位，不见置也。〕不得不立；今即位。乃者闻王遗将军隆虑侯书，求亲昆弟，请罢长沙两将军。〔佗，真定人，亲昆弟皆在真定，故来求之。吕后七年，佗反，攻长沙，故遣两将军屯于长沙以备之。遗，于季翻。〕朕以王书罢将军博阳侯；〔博阳，齐地。高祖功臣表有博阳侯陈濞，盖于此时为将军也。索隐曰：博阳县在汝南。〕亲昆弟在真定者，已遣人存问，修治先人冢。〔治，直之翻。〕前日闻王发兵于边，为寇灾不止。当其时，长沙苦之，南郡尤甚；虽王之国，庸独利乎！〔师古曰：言越兵寇边、长沙、南郡皆厌苦之，而汉兵亦当拒战，其于越亦非利也。〕必多杀士卒，伤良将吏，寡人之妻，孤人之子，独人父母得一亡十，朕不忍为也。朕欲定地犬牙相入者；以问吏，吏曰：『高皇帝所以介长沙土也，』〔介，隔也。〕朕不得擅变焉。今得王之地，不足以为大；得王之财，不足以为富。服领以南，〔苏林曰：山领名也。如淳曰：长沙南界。予谓服领者，自五岭以南，荒服之外，因以称之。〕王自治之。虽然，王之号为帝。两帝并立，亡一乘之使以通其道，〔亡，与无同。乘，绳证翻。〕是争也；争而不让，仁者不为也。愿与王分弃前恶，〔师古曰：彼此共弃，故曰分。〕终今以来，通使如故。\"〔师古曰：从今通使至于终久，故曰\"终今以来\"也。〕\n\n 　　贾至南越。南越王恐，顿首谢罪；愿奉明诏，长为藩臣，奉贡职。于是下令国中曰：\"吾闻两雄不俱立，两贤不并世。汉皇帝，贤天子。自今以来，去帝制、黄屋、左纛。\"〔去，羌吕翻。〕因为书，称：\"蛮夷大长、老夫臣佗昧死再拜上书皇帝陛下〔长，知两翻；下同。〕曰：【章：甲十五行本无\"曰\"字；乙十一行本同；孔本同。】老夫，故越吏也，高皇帝幸赐臣佗玺，以为南越王。孝惠皇帝即位，义不忍绝，所以赐老夫者厚甚。高后用事，别异蛮夷，〔别，彼列翻。〕出令曰：『毋与蛮夷越金铁、田器、马、牛、羊；〔以越为蛮夷，故曰蛮越。〕即予，予牡，毋予牝。』〔予，读曰与。牡，雄也；牝，雌也。恐其蕃息，故不予牝。〕老夫处僻，马、牛、羊齿已长。〔师古曰：齿已长，谓老也。处，昌吕翻；下同。〕自以祭祀不修，有死罪，使内史藩、中尉高、御史平凡三辈上书谢过，皆不反。又风闻老夫父母坟墓已坏削，兄弟宗族已诛论。〔师古曰：风闻，谓风声传闻也。诛论者，以罪论死也。坏，音怪。〕吏相与议曰：『今内不得振于汉，〔言为汉所贬削，不得振起也。〕外亡以自高异，』〔亡，读曰无。〕故更号为帝，自帝其国，非敢有害于天下。〔更，工衡翻。〕高皇后闻之，大怒，削去南越之籍，使使不通。〔去，羌吕翻。使使：上如字；下疏吏翻。〕老夫窃疑长沙王谗臣，故发兵以伐其边。老夫处越四十九年，于今抱孙焉。然夙兴夜寐，寝不安席，食不甘昧，目不视靡曼之色，〔张揖曰：靡，细也。曼，泽也。〕耳不听钟鼓之音者，以不得事汉也。今陛下幸哀怜，复故号，通使汉如故；老夫死，骨不腐。改号，不敢为帝矣！\"\n\n 　　齐哀王襄薨。〔諡法：恭仁短折曰哀。〕\n\n 　　上闻河南守吴公治平为天下第一，〔守，式又翻。治，直吏翻。〕召以为廷尉。吴公荐洛阳人贾谊，〔班志，洛阳县属河南郡。〕帝召以为博士。〔班表：博士，秦官，掌通古今，秩比六百石，员多至数十人。武帝建元五年，初置五经博士；宣帝黄龙元年，增员十二人；属奉常。〕是时贾生年二十余。帝爱其辞博，〔言其赡于文辞而博识也。〕一岁中，超迁至太中大夫。〔班表：太中大夫，掌论议，无员，多至数十人，秩比千石；属郎中令。〕贾生请改正朔，易服色，定官名，兴礼乐，以立汉制，更秦法；〔正朔，谓夏建寅为人正，商建丑为地正，周建子为天正。秦之建亥，非三统也，而汉因之，此当改也。周以火德王，色尚赤。汉继周者也，以土继火，色宜尚黄，此当易也。唐、虞官百，夏、商官倍，周官则备矣，六卿各率其属，凡三百六十。秦立百官职名，汉因循而不革，此当定也。高祖之时，叔孙通采秦仪以制朝廷之礼，因秦乐人以作宗庙之乐，此当兴也。谊之说虽未为尽醇，而其志则可尚矣。〕帝谦让未遑也。\n\n 　　二年（癸亥，公元前一七八年）\n\n 　　冬，十月，曲逆献侯陈平薨。\n\n 　　诏列侯各之国；为吏及诏所止者，遣太子。〔李奇曰：为吏，谓为卿、大夫者；诏所止，谓特以恩爱见留。余谓当时如周勃者是也。〕\n\n 　　十一月，乙亥，周勃复为丞相。\n\n 　　癸卯晦，日有食之。诏：\"群臣悉思朕之过失及知见之所不及，匄以启告朕。〔匄，音丐，氙也。〕及举贤良、方正、能直极谏者，〔贤良方正之举昉此。〕以匡朕之不逮。\"因各敕以职任务省繇费以便民；〔省，所景翻，减也。繇，读曰徭，役也。〕罢卫将军；〔按班纪，诏曰：\"朕既不能远德，故憪然念外人之有非，是以设备未息。今纵不能罢边屯戍，又饬兵厚卫，其罢卫将军军。\"通鉴传写逸一\"军\"字耳。〕太仆见马遗财足，余皆以给传置。〔班表：太仆掌舆马。见马，见在之马也。遗，留也。财，与才同，少也，仅也。言减见在之马，所留财足充事而已。置者，置传驿之所，因名置也。传，张恋翻。〕\n\n 　　颍阴侯骑贾山〔颍阴侯，灌婴也。骑者，盖在侯家为骑从也。〕上书言治乱之道曰：\"臣闻雷霆之所击，无不摧折者；〔折，而设翻。〕万钧之所压，无不糜灭者。今人主之威，非特雷霆也；执重，非特万钧也。开道而求谏，和颜色而受之，用其言而显其身，士犹恐惧而不敢自尽；又况于纵欲恣暴、恶闻其过乎！〔恶，乌路翻。〕震之以威，压之以重，虽有尧、舜之智，孟贲之勇，岂有不摧折者哉！〔贲，音奔。〕如此，则人主不得闻其过，衽稷危矣。\n\n 　　昔者周盖千八百国，〔周爵五等而土三等：公、侯百里，伯七十里，子、男五十里；不满为附庸。九州，州方千里。八州，州二百一十国；天子之县内九十三国，凡九州，千七百七十三国。曰千八百国者，举成数也。〕以九州之民〔周改禹贡徐、梁二州合之于青、雍，分冀州之地以为幽、并。职方氏所掌曰扬州、荆州、豫州、青州、兖州、雍州、幽州、冀州、并州。〕养千八百国之君，君有余财，民有余力，而颂声作。〔颂者，美盛德之形容也。〕秦皇帝以千八百国之民自养，力罢不能胜其役，财尽不能胜其求。〔罢，读曰疲。胜，音升。〕一君之身耳，所自养者驰骋弋猎之娱，〔弋，羊职翻，缴射也。〕天下弗能供也。秦皇帝计其功德，度其后嗣世世无穷；〔度，徒洛翻。〕然身死才数月耳，天下四面而攻之，宗庙灭绝矣。秦皇帝居灭绝之中而不自知者，何也？天下莫敢告也。其所以莫敢告者，何也？亡养老之义，亡辅弼之臣；〔亡，古无字通。〕退诽谤之人，杀直谏之士。是以道谀、偷合苟容，〔道，读曰导；言为谄谀，导迎主意，纳之于邪也。偷，与偷同。〕比其德则贤于尧、舜，课其功则贤于汤、武；天下已溃〔师古曰：溃，水旁决也；言天下已坏，如水之溃也。〕而莫之告也。\n\n 　　今陛下使天下举贤良方正之士，天下皆訢訢焉〔訢，读曰欣。〕曰：『将兴尧舜之道、三王之功矣。』天下之士，莫不精白以承休德。〔师古曰：厉精而为洁白也。〕今方正之士皆在朝廷矣；又选其贤者，使为常侍、诸使，〔班表：左、右曹、诸吏、散骑常侍、中常侍，皆加官。〕与之驰驱射猎，一日再三出。臣死朝廷之解弛，百官之堕于事也。〔解，读曰懈。弛，式氏翻，放也。堕，与惰同。〕陛下即位，亲自勉以厚天下，节用爱民，平狱缓刑；天下莫不说喜。〔说，读曰悦〕臣闻山东吏布诏令，民虽老羸癃疾，〔癃，音隆；病也，老也，疲病也。〕扶杖而往听之，愿少须臾毋死，思见德化之成也。〔少，诗沼翻。〕今功业方就，名闲方昭，〔闻，音问；后以义推。〕四方乡风〔乡，读曰向。〕而从；豪俊之臣，方正之士，直与之日日射猎，击兔、伐狐，以伤大业，绝天下之望，臣窃悼之！古者大臣不得与宴游，〔师古曰：安息曰宴。与，读曰豫。〕使皆务其方而高其节，〔师古曰：方，道也；一曰：方，谓廉隅也。〕则群臣莫敢不正身修行，〔行，下孟翻。〕尽心以称大礼。夫士，修之于家而坏之于天子之廷，〔称，尺证翻。坏，音怪。〕臣窃愍之。陛下与众臣宴游，与大臣、方正朝廷论议，游不失乐，朝不失礼，〔乐，音洛。朝，直遥翻；下同。〕轨【章：甲十五本\"轨\"上有\"议不失计\"四字；乙十一行本同；孔本同；张校同；退斋校同。】事之大者也。\"〔师古曰：轨，谓法度也。轨，居洧翻。〕上嘉纳其言。\n\n 　　上每朝，郎、从官上书疏，〔从，才用翻。〕未尝不止辇受其言。言不可用置之，言可用采之，未尝不称善。\n\n 　　帝从霸陵上〔班志，霸陵县属京兆。故芷阳也；帝起陵邑，因更名。〕欲西驰下峻阪。中郎将袁盎骑，并车擥辔。〔并，蒲浪翻。擥，与揽同，鲁敢翻。〕上曰：\"将军怯邪？\"盎曰：\"臣闻『千金之子，坐不垂堂』。〔师古曰：言富人之子则自爱也。垂堂，谓坐堂外边，恐坠堕也。〕圣主不乘危，不徼幸。〔徼，工尧翻。〕今陛下骋六飞驰下峻山，有如马惊车败，陛下纵自轻，奈高庙、太后何！\"上乃止。\n\n 　　上所幸慎夫人，在禁中常与皇后同席坐。及坐郎署，袁盎引却慎夫人坐。〔苏林曰：郎署，上林中直卫之署也。如淳曰：盎时为中郎将，天子幸署，豫设供张待之，故得引郤慎夫人坐也。坐，徂卧翻。慎，姓也。古有慎到。〕慎夫人怒，不肯坐；上亦怒，起，入禁中。盎因前说曰：\"臣闻『尊卑有序，则上下和』。今陛下既已立后，慎夫人乃妾；妾、主岂可与同坐哉！且陛下幸之，即厚赐之；陛下所以为慎夫人，适所以祸之也。〔为，于伪翻。〕陛下独不见『人彘』乎！\"〔人彘事见上卷惠帝元年。〕于是上乃说，〔说，读曰悦。〕召语慎夫人，〔语，牛倨翻。〕慎夫人赐盎金五十斤。\n\n 　　贾谊说上曰：\"管子曰：〔管子，管仲之书。〕『仓廪实而知礼节，衣食足而知荣辱。』民不足而可治者，自古及今，未之尝闻。〔治，直之翻；下同。〕古之人曰：『一夫不耕，或受之饥；一女不织，或受之寒。』生之有时而用之无度，〔亡，古无字通。〕则物力必屈。〔屈，其必翻，尽也；下大屈同。〕古之治天下，至纤，至悉，故其畜积足恃。今背本而趋末者甚众，是天下之大残也；〔师古曰：本，农业也；末，工、商也。言人弃农业而务工、商者甚众。残，谓伤害天下也。背，蒲妹翻。〕淫侈之俗，日日以长，〔长，知两翻。〕是天下之大贼也。残、贼公行，莫之或止；大命将泛，莫之振救。〔孟康曰：泛，方勇翻，覆也。师古曰：字本作\"覂\"，此通用。振，举也。〕生之者甚少而靡之者甚多，〔靡，读曰糜，散也。〕天下财产何得不蹷！〔蹷，音厥，倾竭也。〕\n\n 　　汉之为汉，几四十年矣，〔几，居衣翻。〕公私之积，犹可哀痛。失时不雨，民且狼顾；〔郑氏曰：民欲有畔意，若狼之顾望也。李奇曰：狼性怯，走喜还顾。言民见天不雨，心亦恐也。师古曰：李说是。〕岁恶不入，请卖爵子；〔如淳曰：卖爵级又卖子也。余谓请卖爵子，犹言请爵、卖子也。入粟得以拜爵，故曰请爵。富者有粟以徼上之急，至于请爵；贫者无以自活，至于卖子。〕既闻耳矣。〔如淳曰：闻于天子之耳。〕安有为天下阽危者若是而上不惊者！〔阽危，欲坠之意。阽，音阎，又丁念翻。〕\n\n 　　世之有饥、穰，天之行也；〔李奇曰：天之行气，不能常熟也。或曰：行，道也；师古曰：穰，丰也；人羊翻。〕禹、汤被之矣。〔被，皮义翻。〕即不幸有方二三千里之旱，国胡以相恤？卒然边境有急，〔卒，读曰猝。〕数十百万之众，国胡以馈之？兵、旱相乘，天下大屈，有勇力者聚徒而衡击，〔衡，读曰横。〕罢夫、羸老，易子齩文其骨。〔罢，读曰疲。齩，五巧翻，啮也。〕政治未毕通也，〔治，直吏翻。〕远方之能僭拟者并举而争起矣；乃骇而图之，岂将有及乎！夫积贮者，天下之大命也；〔贮，丁吕翻。〕苟粟多而财有余，何为而不成！以攻则取，以守则固，以战则胜，怀敌附远，何招而不至！\n\n 　　今敺民而归之农，皆着于本，〔敺，与驱同。着，直略翻。〕使天下各食其力，末技、游食之民转而缘南畮，则畜积足而人乐其所矣。〔乐，音洛。〕可以为富安天下，而直为此廪廪也，〔廪，与凛同；廪廪，危惧之意。师古曰：言务耕农，厚畜积，则天下富安，何乃不为而常不足，直廪廪若此也。〕窃为陛下惜之！\"〔为，于伪翻。〕\n\n 　　上感谊言，春，正月，丁亥，诏开藉田，上亲耕以率天下之民。〔应劭曰：古者天子耕藉田千亩，为天下先。藉者，典藉之常也。韦昭曰：藉，借也；借民以治之，以奉宗庙，且以劝率天下使务农也。臣瓒曰：景帝诏曰：\"朕亲耕，后亲桑，为天下先。\"本以躬亲为义，不得以假借为称也。藉，谓蹈藉也。师古曰：国语云：宣王即位，不藉千亩。虢文公谏。则藉非假借明矣。瓒说是也。陆德明经典释文：藉，在亦翻。〕\n\n 　　三月，有司请立皇子为诸侯王。诏先立赵幽王少子辟强为河间王，〔师古曰：辟强，言辟御强梁，亦犹辟兵、辟非耳。辟，必亦翻。强，其良翻。一说，辟，读曰辟，强，读曰疆；辟疆，言开土地也。贾谊书曰：卫侯朝于周，周行问其名。卫侯曰：\"辟强。\"行人还之曰：\"启强、辟强，天子之号也，诸侯弗得用，更其名曰毁。\"其义两说并通；他皆仿此。河间本属赵国；元年以幽王子遂为赵王，至是又分河间以王遂之弟辟强。〕朱虚侯章为城阳王，东牟侯兴居为济北王；〔城阳、济北本皆属齐，今分以王章、兴居，二人皆悼惠王子。济，子礼翻。〕然后立皇子武为代王，参为太原王，揖为梁王。\n\n 　　五月，诏曰：\"古之治天下，朝有进善之旌，〔应劭曰：旌，幡也；尧设之五达之道，令民进善也。如淳曰：欲有进者，于旌下言之。〕诽谤之木，〔服虔曰：尧作之，桥梁交午柱头也。应劭曰：桥梁边版，所以书政治之愆失也；至秦去之，今乃复施也。索隐曰：尸子云：尧立诽谤之木。诽，音非，音沸。韦昭曰：虑政有阙失，使书于木。此尧时然也，后代因以为饰；今宫外桥头四柱木是。郑玄注礼云：一纵一横为午；谓以木贯表柱四出，即今之华表。崔浩以为木贯柱四出名桓，陈、楚俗桓声近和，又云和表，则华又与和相讹也。〕所以通治道而来谏者也。今法有诽谤、訞言之罪，〔师古曰：高后元年，诏除訞言令。今犹有訞言罪，则是中间重设此条。訞，与妖同。〕是使众臣不敢尽情而上无由闻过失也，将何以来远方之贤良！其除之！\"\n\n 　　九月，诏曰：\"农，天下之大本也，民所恃以生也；而民或不务本而事末，故生不遂。朕忧其然，故今兹亲率群臣农以劝之；其赐天下民今年田租之半。\"\n\n 　　燕敬王泽薨。〔諡法：合善典法曰敬。〕\n",
    "资治通鉴第一十四卷-汉纪六": "　　汉纪六　起阏逢困敦，尽重光协洽，凡八年。\n\n 　　太宗孝文皇帝中\n\n 　　前三年（甲子，公元前一七七年）\n\n 　　冬，十月，丁酉晦，日有食之。\n\n 　　十一月，丁卯晦，日有食之。\n\n 　　诏曰：\"前遣列侯之国，〔事见上卷上年。〕或辞未行。丞相，朕之所重，其为朕率列侯之国！\"〔为，于伪翻。〕十二月，免丞相勃，遣就国。乙亥，以太尉灌婴为丞相；罢太尉官，属丞相。〔汉承秦制，以丞相、太尉、御史大夫为三公。今周勃自丞相罢就国，灌婴自太尉为丞相，因罢太尉官；盖三公不必备之意，且兵柄难以轻属也。〕\n\n 　　夏，四月，城阳景王章薨。〔諡法：由义而济曰景；耆意大虑曰景；布义行刚曰景。〕\n\n 　　初，赵王敖献美人于高祖，得幸，有娠。〔娠，音身。〕及贯高事发，〔见十二卷高祖九年。〕美人亦坐系河内。美人母弟赵兼因辟阳侯审食其言吕后；〔食其，音异基。〕吕后妬，弗肯白。美人已生子，恚，即自杀。〔恚，于避翻。〕吏奉其子诣上，上悔，名之曰长，令吕后母之，而葬其母真定。后封长为淮南王。〔见十二卷高祖十一年。〕\n\n 　　淮南王蚤失母，常附吕后，故孝惠、吕后时得无患；而常心怨辟阳侯，以为不强争之于吕后，使其母恨而死也。及帝即位，淮南王自以最亲，〔时高祖诸子惟帝及长在，故自以为最亲。〕骄蹇，数不奉法；〔骄蹇，谓不顺也。数，所角翻。〕上常宽假之。是岁，入朝，〔朝，直遥翻。〕从上入苑囿猎，与上同车，常谓上\"大兄\"。王有材力，能扛鼎。〔扛，音江；举也。〕乃往见辟阳侯，自袖铁椎椎辟阳侯，令从者魏敬刭之；〔从，才用翻。刭，古顶翻。〕驰走阙下，肉袒谢罪。帝伤其志为亲，故赦弗治。〔为，于伪翻。〕当是时，薄太后及太子、诸大臣皆惮淮南王。淮南王以此，归国益骄恣，出入称警跸，称制拟于天子。袁盎谏曰：\"诸侯太骄，必生患。\"上不听。〔为淮南王谋反废张本。〕\n\n 　　五月，匈奴右贤王入居河南地，〔右贤王，匈奴贵王也，居西方，直上郡以西，接氐、羌。师古曰：北地郡之北、黄河之南，即白羊王所居。余谓其地在北河之南，蒙恬所收，卫青所夺，皆是地也。〕侵盗上郡保塞蛮夷，杀掠【章：甲十五行本\"掠\"作\"略\"；乙十一行本同；孔本同。】人民。上幸甘泉。〔蔡邕曰：天子车驾所至，臣民以为侥幸，故曰幸。见令、长、三老、官属，亲临轩作乐，赐以酒、食、帛、葛、越巾、佩带之属；民爵有级数；或赐田租之半；故因谓之幸也。师古曰：甘泉宫在云阳，本秦林光宫。括地志：在雍州云阳县西北三十八里。元和郡国志：云阳县西北三十八里有车箱阪，萦纡曲折，财通单轨，上阪即平原宏敞。甘泉宫之地亦曰车盘岭。沈敏求长安志：云阳磨石岭，山有甘泉。〕遣丞相灌婴发车骑八万五千，诣高奴击右贤王；发中尉材官属卫将军，军长安。〔此中尉所掌材官士也。观此，益足以明二年罢卫将军军，卫将军之官本不罢也。〕右贤王走出塞。\n\n 　　上自甘泉之高奴，因幸太原，见故群臣，皆赐之；复晋阳、中都民三岁租。〔班志，晋阳、中都二县皆属太原郡。高帝十一年，立帝为代王，都晋阳。如淳注曰：文纪言都中都，又，帝复晋阳、中都二岁，似迁都于中都也。括地志：中都故城，在汾州平遥县西南十三里。宋白曰：汉文帝为代王，都中都，故介休县东南中都城也。史记诸侯年表：高帝十年，封子恒为代王，都中都。复，方目翻。〕留游太原十余日。\n\n 　　初，大臣之诛诸吕也，朱虚侯功尤大，大臣许尽以赵地王朱虚侯，尽以梁地王东牟侯。〔王，子况翻；下以义推。〕及帝立，闻朱虚、东牟之初欲立齐王，〔事见上卷吕后八年。〕故绌其功，〔绌，敕律翻，贬下也。〕及王诸子，乃割齐二郡以王之。兴居自以失职夺功，颇怏怏；闻帝幸太原，以为天子且自击胡，遂发兵反。帝闻之，罢丞相及行兵皆归长安，〔行兵，行击匈奴之兵也。〕以棘蒲侯柴武为大将军，将四将军、十万众击之；祁侯缯贺为将军，军荥阳。〔应劭曰：棘蒲，即常山平棘县。师古非之。余据靳歙传，则棘蒲，赵地也，在安阳以东。宋白曰：棘蒲，春秋时晋邑，汉初为棘蒲，后改为平棘。盖亦本应说也。班志，祁县属太原郡，晋大夫贾辛邑。括地志：并州祁县城是也。柴武、缯贺，皆高帝功臣。姓谱：柴姓，高柴之后。缯，亦姓也，以国为氏。国语云：申、缯方强。韦昭注：缯出于姒姓。〕秋，七月，上自太原至长安。诏：\"济北吏民，兵未至先自定及以军城邑降者，皆赦之，复官爵；与王兴居去来者，赦之。\"〔师古曰：虽始与兴居共反，今弃之去而来降者亦赦之。贡父曰：高帝诏曰：\"与绾居去来归者赦之\"，今此文当云：\"与王兴居居去来者赦之\"，盖脱一\"居\"字也。余谓贡父说是。济，子礼翻。降，户江翻。〕八月，济北王兴居兵败，自杀。\n\n 　　初，南阳张释之为骑郎，〔秦置南阳郡，汉因之。郎属郎中令，掌守门户，出充车骑。郎中有车、骑、户三将，主车曰车郎，主骑曰骑郎，主户卫曰户郎，皆以中郎将主之。骑，奇寄翻。〕十年不得调，〔调，徒钓翻，选也。〕欲免归。袁盎知其贤而荐之，为谒者仆射。〔班表：谒者掌宾赞受事，秩比六百石；有仆射，秩比千石。应劭曰：谒，请也，白也。仆，主也。汉官仪曰：仆射，秦官也。仆，主也。古者主武事，每官必有主射者以督课之。〕\n\n 　　释之从行，登虎圈，上问上林尉诸禽兽簿。〔虎圈，养虎之所，在上林。圈，求远翻。班表：有令，有八丞、十二尉；武帝以后属水衡都尉。禽兽簿，谓簿录禽兽之大数也。〕十余问；尉左右视，尽不能对。〔盖帝问之而不能对，故仓皇失措而左右视也。师古曰：视其属官，尽不能对；非也。〕虎圈啬夫从旁代尉对。上所问禽兽簿甚悉，欲以观其能；〔师古曰：能，谓材也。能，本兽名，形似罴，足似鹿，为物坚中而强力，故人之有贤材者皆谓之能。〕口对响应，无穷者。〔虎圈啬夫，掌虎圈之吏也。悉，详尽也。响应者，如响应声，言其捷也。〕帝曰：\"吏不当若是邪！尉无赖。\"〔言其才无足恃赖也。援神契曰：猬多赖，故不使超扬。赖，才也。孟子：富岁子弟多赖。朱子曰：赖，藉也。〕乃诏释之拜啬夫为上林令。释之久之前，曰：\"陛下以绛侯周勃何如人也？\"上曰：\"长者也。\"〔长，知两翻。〕又复问：\"东阳侯张相如何如人也？\"〔班志，东阳县属临淮郡。〕上复曰：\"长者。\"〔复，扶又翻。〕释之曰：\"夫绛侯、东阳侯称为长者，此两人言事曾不能出口，岂效此啬夫喋喋利口捷给哉！〔晋灼曰：喋，音牒。〕且秦以任刀笔之吏，〔师古曰：刀，所以削书也；古者用简牒，故吏皆以刀笔自随也。扬子曰：刀不利，笔不銛。说文：楚谓之聿，吴谓之不律，燕谓之弗，秦谓之笔。释名：笔，述也；述事而书之也。〕争以亟疾苛察相高，〔亟，居力翻，急也。〕其敝，徒文具而无实，不闻其过，陵迟至于土崩。〔师古曰：陵，兵陵也；陵迟，言如丘之逶迟稍卑下也。又曰陵夷。夷，平也；言其颓替若丘陵之渐平也。〕今陛下以啬夫口辨而超迁之，臣恐天下随风而靡，争为口辩而无其实。夫下之化上，疾于景响，举错不可不审也！\"〔错，七故翻；后以义推。〕帝曰：\"善！\"乃不拜啬夫。上就车，召释之参乘。〔乘，绳证翻。〕徐行，问释之秦之敝，具以质言。〔如淳曰：质，诚也。〕至宫，上拜释之为公车令。\n\n 　　顷之，太子与梁王共车入朝，不下司马门。于是释之追止太子、梁王，无得入殿门，遂劾\"不下公门，不敬，\"奏之。〔班表：公车令属卫尉。汉官仪：公车司马令掌殿司马门。如淳曰：宫卫令：诸出入殿门，公车司马门者，皆下；不如令者，罚金四两。程大昌曰：通典卫尉公车令曰：胡广云：诸门各陈屯夹道，其旁设兵以示威武，交节立戟以遮诃出入。劾，户概翻，又户得翻。〕薄太后闻之；帝免冠，谢教儿子不谨。薄太后乃使使承诏赦太子、梁王，然后得入。帝由是奇释之，拜为中大夫；〔中大夫掌论议，属郎中令，其位在太中大夫之下，谏大夫之上。武帝太初元年，更名中大夫曰光禄大夫，秩比二千石；太中大夫秩比千石如故。至后汉志有光禄大夫、太中大夫、中散大夫、谏议大夫。胡广曰：光禄大夫，本为中大夫，武帝元狩五年置，为光禄大夫、谏大夫，世祖中兴，以为谏议大夫。又有太中、中散大夫。此四等，于古皆为天子之下大夫，视列国之上卿。〕顷之，至中郎将。\n\n 　　从行至霸陵，上谓群臣曰：\"嗟乎！以北山石为椁，用紵絮斮陈漆其间，〔师古曰：美石出京师北山，今宜州石是。斮絮以漆着其间也。紵，竹吕翻。康曰：紵，苘属；细者为絟，麤者为紵。陆玑草木疏曰：紵，亦麻也。科生数十茎，宿根在地中，至春自生，不岁种也。荆、扬之间，一岁三收；今官园种之，岁再刈。刈便生剥之，以铁若竹挟之，表厚皮自脱，但得其裹韧如筋者，谓之徽紵。今南越紵布皆用此麻。苘，口颖翻。斮，侧略翻。〕岂可动哉！\"左右皆曰：\"善！\"释之曰：\"使其中有可欲者，虽锢南山犹有隙；使其中无可欲者，虽无石椁，又何戚焉！\"〔锢，音固；冶铜铸塞以为固也。师古曰：有可欲，谓多藏金玉而厚葬之，人皆欲发取之也，是有间隙也；无可欲，谓不置器备而薄葬，人无欲攻掘取之者，故无忧也。〕帝称善。\n\n 　　是岁，释之为廷尉。上行出中渭桥，〔张晏曰：中渭桥，在渭桥中路。臣瓒曰：中渭桥，两岸之中。索隐曰：张晏、臣瓒之说皆非也。按今渭桥有三所：一所在城西北咸阳路，曰西渭桥；一所在城东北高陵路，曰东渭桥；其中渭桥在长安故城之北。〕有一人从桥下走，乘舆马惊；〔乘，绳证翻。〕于是使骑捕之，属廷尉。〔属，之欲翻；下同。〕释之奏当：\"此人犯跸，当罚金。\"〔崔浩曰：奏当，谓处其罪也。索隐曰：按百官志云：廷尉掌平刑罚、奏当，一应郡国谳疑罪，皆处当以报之也。如淳曰：跸，止行人。乙令：跸先至而犯者，罚金四两。〕上怒曰：\"此人亲惊吾马；马赖和柔，令他马，固不败伤我乎！而廷尉乃当之罚金！\"释之曰：\"法者，天下公共也。今法如是；更重之，是法不信于民也。且方其时，上使使诛之则已。今已下廷尉；〔下，遐嫁翻。〕廷尉，天下之平也，壹倾，天下用法皆为之轻重，民安所错其手足！〔错，七故翻。〕唯陛下察之！\"上良久曰：\"廷尉当是也。\"\n\n 　　其后人有盗高庙坐前玉环，得；〔得，言捕得也。坐，徂卧翻。〕帝怒，下廷尉治。释之按\"盗宗庙服御物者\"为奏当弃市。上大怒曰：\"人无道，乃盗先帝器！吾属廷尉者，欲致之族；而君以法奏之，〔索隐曰：谓依律而断也。属，之欲翻。〕非吾所以共承宗庙意也。\"〔共，读曰恭。〕释之免冠顿首谢曰：\"法如是，足也。且罪等，然以逆顺为差。〔如淳曰：罪等，俱死罪也。盗玉环不若长陵士之逆。仲冯曰：此等，读如等级之等，言凡罪之等差。〕今盗宗庙器而族之，有如万分一，假令愚民取长陵一抱土，〔长陵，高祖陵也。张晏曰：不欲指言，故以取土喻之也。师古曰：抱，谓以手掬之也。抱，步侯翻。〕陛下且何以加其法乎？\"帝乃白太后许之。\n\n 　　四年（乙丑，公元前一七六年）\n\n 　　冬，十二月，颍阴懿侯灌婴薨。\n\n 　　春，正月，甲午，以御史大夫阳武张苍为丞相。〔班志：阳武县属河南郡。〕苍好书，博闻，尤邃律历。〔好，呼到翻。〕\n\n 　　上召河东守季布，〔河东本韩、魏之地，秦置郡。〕欲以为御史大夫。有言其勇、使酒、难近者；〔应劭曰：使酒，酗酒也。师古曰：言因酒霑洽而使气也。近，谓附近天子而为大臣。近，其靳翻。〕至，留邸一月，见罢。〔师古曰：既引见而罢令还郡也。贡父曰：见罢，犹言见逐、见弃耳，非引见也。〕季布因进曰：\"臣无功窃宠，待罪河东，陛下无故召臣，此人必有以臣欺陛下者。〔师古曰：谓妄言其贤，故云欺也。〕今臣至，无所受事，罢去，此人必有毁臣者。夫陛下以一人之誉而召臣，以一人之毁而去臣，〔誉，音余。去，羌吕翻。〕臣恐天下有识闻之，有以闚陛下之浅深也！\"上默然，惭，良久曰：\"河东，吾股肱郡，故特召君耳。\"\n\n 　　上议以贾谊任公卿之位。大臣多短之曰：\"洛阳之人，年少初学，〔少，诗照翻。〕专欲擅权，纷乱诸事。\"于是天子后亦疏之，不用其议，以为长沙王太傅。〔长沙王，吴差也。汉制：诸侯王国有太傅辅王。疏，与疎同。〕\n\n 　　绛侯周勃既就国，每河东守、尉行县至绛，〔汉承秦制，郡有守，有尉；守掌治其郡，尉掌佐守典武职甲卒。行县，循行属县也。行，下孟翻。〕勃自畏恐诛，常被甲，令家人持兵以见之。〔被，皮义翻。〕其后人有上书告勃欲反，下廷尉；〔上，时掌翻。下，遐嫁翻。〕廷尉逮捕勃，治之。勃恐，不知置辞；〔师古曰：置，立也。辞，对狱之辞。〕吏稍侵辱之。勃以千金与狱吏，吏【章：甲十五行本下\"吏\"字上重\"狱\"字；乙十一行本同；孔本同。】乃书牍背示之曰：〔牍，木简也，以书狱辞。李奇曰：牍，吏所执簿。韦昭曰：牍，版也。索隐曰：簿，即牍也；故魏志\"秦宓以簿击颊\"，即亦简牍之类也。〕\"以公主为证。\"公主者，帝女也，勃太子胜之尚之。〔韦昭曰：尚，奉也，不敢言娶也。〕薄太后亦以为勃无反事。帝朝太后，太后以冒絮提帝曰：〔应劭曰：冒絮，陌頟絮也。如淳曰：太后恚怒，遭得左右物提之也。晋灼曰：巴蜀异物志谓头上巾为冒絮。师古曰：冒，覆也；老人所以覆其头。提，击之也。提，徒计翻；索隐音抵，掷也。〕\"绛侯始诛诸吕，绾皇帝玺，〔绾，乌版翻。〕将兵于北军；不以此时反，今居一小县，顾欲反邪！\"帝既见绛侯狱辞，乃谢曰：\"吏方验而出之。\"于是使使持节赦绛侯，复爵邑。绛侯既出，曰：\"吾尝将百万军，然安知狱吏之贵乎！\"\n\n 　　作顾成庙。〔服虔曰：顾成庙，在长安城南；还顾见城，故名之。应劭曰：帝自为庙，制度卑狭，若顾望而成，犹文王灵台不日成之，故曰顾成也。如淳曰：身存而为庙，若周之顾命也。景帝庙号德阳，武帝庙号龙渊，昭帝庙号徘徊，宣帝庙号乐游，元帝庙号长寿，成帝庙号阳池。师古曰：以还顾见城，于义无取；又，书本不作城郭字。应说近之。〕\n\n 　　五年（丙寅，公元前一七五年）\n\n 　　春，二月，地震。\n\n 　　初，秦用半两钱，〔秦半两钱，重如其文。〕高祖嫌其重，难用，更铸荚钱。〔更，工衡翻；下同。如淳曰：如榆荚也。荚，音颊。杜佑曰：荚钱，如榆荚，重一铢，半径五分，文曰\"汉兴\"，即应劭所谓五分钱。〕于是物价腾踊，米至石万钱。夏，四月，更造四铢钱；〔应劭曰：文帝以五分钱太轻小，更作四铢钱，文亦曰\"半两\"，今民间半两钱最轻小者是也。〕除盗铸钱令，使民得自铸。\n\n 　　贾谊谏曰：\"法使天下公得雇租铸铜、锡为钱，〔师古曰：雇租，谓雇佣之直，或租其本。〕敢杂以铅、铁为他巧者，其罪黥。然铸钱之情，非肴杂为巧，则不可得赢；〔师古曰：肴，谓乱杂也；不得赢，谓无余利也；言不杂铅、铁则无利也。杀，音爻。〕而肴之甚微，为利甚厚。〔师古曰：微，谓精妙也；言肴杂铅、铁，其术精妙，不可觉知，而得利甚厚，故令人轻犯奸而不可止也。余谓微，细也；言奸民肴杂铅、铁，其所费甚微，而得利甚厚也。〕夫事有召祸而法有起奸；今令细民人操造币之势，〔师古曰：操，持也；人人皆得铸钱也。操，千高翻。〕各隐屏而铸作，〔屏，必郢翻，蔽也；言各自隐蔽而铸钱也。〕因欲禁其厚利微奸，虽黥罪日报，其势不止。〔苏林曰：报，论。余据张汤传有讯、鞫、论、报，严延年传有报囚，师古注皆以为论奏获报。原父注则谓报者为断决囚，若今有司书囚罪，长吏判准断，是也。〕乃者，民人抵罪多者一县百数，及吏之所疑搒笞奔走者甚众。〔搒，音彭。〕夫县法以诱民〔县，读曰悬。师古曰：悬，谓开立之。〕使入陷阱，孰多于此！〔师古曰：阱，穿地以陷兽也。阱，才性翻。〕又民用钱，郡县不同：或用轻钱，百加若干；〔应劭曰：时钱重四铢；法钱百文，赏重一斤十六铢；轻则以钱足之若干枚令满平也。师古曰：若干，且设数之言也。干，犹个也，谓当如此个数也。而胡广云：若，顺也；干，求也；当顺所求而与之矣。〕或用重钱，平称不受。〔应劭曰：用重钱则平称有余，不能受也。臣瓒曰：秦钱重半两，汉初铸荚钱，文帝更铸四铢钱。秦钱与荚钱皆当废，而故与四铢并行。民以其见废，故用轻钱则百加若干；用重钱则虽一当一犹复不受；是以郡县不同也。师古曰：应说是也。称，尺孕翻。〕法钱不立：〔师古曰：依法之钱也。〕吏急而壹之乎？则大为烦苛而力不能胜；纵而弗呵乎？则市肆异用，钱文大乱；苟非其术，何乡而可哉！今农事弃捐而采铜者日蕃，〔胜，音升。乡，读曰向。蕃，扶元翻。〕释其耒耨，冶镕炊炭；奸钱日多，五谷不为多。〔言民弃其农而冶铜炊炭，故五谷不为多。为，于伪翻。〕善人怵而为奸邪，愿民陷而之刑戮；刑戮将甚不详，柰何而忽！〔怵，先律翻，又音黜，诱也；言动心于为奸邪也。愿，谨也。师古曰：详，平也。忽，忽忘也。〕国知患此，吏议必曰『禁之』。禁之不得其术，其伤必大。令禁铸钱，则钱必重；〔师古曰：令，谓法令也。〕重则其利深，盗铸如云而起，弃市之罪又不足以禁矣。奸数不胜而法禁数溃，铜使之然也。〔数，所角翻。〕铜布于天下，其为祸博矣，故不如收之。\"贾山亦上书谏，以为：\"钱者，亡用器也，〔亡，与无通。〕而可以易富贵。富贵者，人主之操柄也；令民为之，是与人主共操柄，不可长也。\"上不听。〔操，千高翻。长，知两翻。〕\n\n 　　是时，太中大夫邓通方宠幸，上欲其富，赐之蜀严道铜山。使铸钱，〔班志，严道属蜀郡。括地志：雅州荣经县北三里有铜山，即邓通得赐铜山铸钱者也。唐荣经，即汉严道也。〕吴王濞有豫章铜山，〔豫章，秦鄣郡地，高帝分置豫章郡。〕招致天下亡命者以铸钱；东煮海水为盐；以故无赋而国用饶足。〔史言吴以强富致叛。〕于是吴、邓钱布天下。\n\n 　　初，帝分代为二国；〔事见上卷一年。〕立皇子武为代王，参为太原王。是岁，徙代王武为淮阳王；以太原王参为代王，尽得故地。〔故代国之地。〕\n\n 　　六年（丁卯，公元前一七四年）\n\n 　　冬，十月，桃、李华。〔华，读如花。〕\n\n 　　淮南厉王长自作法令行于其国，逐汉所置吏，请自置相、二千石；〔王国自相至内史、中尉皆吏二千石，汉为置之，余得自置。今长骄横，逐汉所置吏而请自置之。〕帝曲意从之。又擅刑杀不辜及爵人至关内侯；〔关内侯，爵第十九。爵自上出，非侯王所擅。〕数上书不逊顺。〔数，所角翻。〕帝重自切责之，〔师古曰：重，难也。〕乃令薄昭与书风谕之，引管、蔡及代顷王、济北王兴居以为儆戒。〔周公诛管叔、蔡叔。代顷王，高祖兄仲也。諡法：甄心动惧曰顷；敏以敬慎曰顷。废为侯事见十一卷高祖七年。兴居事见上三年。风，读曰讽。顷，音倾。〕\n\n 　　王不说，〔说，读曰悦。〕令大夫但、士伍开章等七十人〔开姓也。姓谱：卫公子开方之后。〕与棘蒲侯柴武太子奇谋以辇车四十乘反谷口；〔师古曰：辇车，古人挽行以载兵器也。谷口在长安北，处多险阻。班志，谷口县属左冯翊。括地志：谷口故城，在雍州醴泉县东北四十里。乘，绳证翻。〕令人使闽越、匈奴。事觉，有司治之；〔使，疏吏翻；下以义推。〕使使召淮南王。王至长安，丞相张苍、典客冯敬行御史大夫事，与宗正、廷尉奏：\"长罪当弃市。\"制曰：\"其赦长死罪，废，勿王；徙处蜀郡严道邛邮。\"〔邛邮，置名。师古曰：邮，行书之舍。余据班志，严道有邛来山，邛水所出，盖于其地置邮驿也。杜佑曰：邛州临邛县南有邛来山，在雅州百丈县。严道，今雅州。宋白曰：秦灭楚，徙严王之族以实此地，故曰严道。勿王，于况翻。处，昌吕翻。邛，渠容翻。邮，音尤。〕尽诛所与谋者。载长以辎车，令县以次传之。〔传，直恋翻；下同。〕\n\n 　　袁盎谏曰：\"上素骄淮南王，弗为置严傅、相，〔为，于伪翻。相，息亮翻。〕以故致【章：甲十五行本\"致\"作\"至\"；乙十一行本同；孔本同。】此。淮南王为人刚，今暴摧折之，臣恐卒逢雾露病死，〔卒，读曰猝，又音子恤翻，终也。〕陛下有杀弟之名，柰何？\"上曰：\"吾特苦之耳，今复之。\"〔师古曰：暂困苦之，令其自悔，即追还地。〕\n\n 　　淮南王果愤恚不食死。县传至雍，〔班志，雍县属抹风。雍，于用翻。〕雍令发封，以死闻。〔辎车有封，前此所经县传莫敢发；至雍，令乃发之。〕上哭甚悲，谓袁盎曰：\"吾不听公言，卒亡淮南王！〔卒，子恤翻。〕今为柰何？\"盎曰：\"独斩丞相、御史以谢天下乃可。\"上即令丞相、御史逮考诸县传送淮南王不发封馈侍者，皆弃市；以列侯葬淮南王于雍，置守冢三十户。\n\n 　　匈奴单于遗汉书曰：\"前时，皇帝言和亲事，称书意，合欢。〔遗，于季翻；下同。师古曰：称，副也；言与所遗书意相副，而共结欢亲。称，尺证翻；下同。〕汉边吏侵悔右贤王；右贤王不请，听后义卢侯难支等计，〔索隐曰：难支，匈奴将名也。〕与汉吏相距。绝二主之约，离兄弟之亲，故罚右贤王，使之西求月氏击之。以天之福，吏卒良，马力强，以夷灭月氏，尽斩杀、降下，定之；〔氏，音支。降，户江翻。〕楼兰、乌孙、呼揭〔楼兰国，在西域之东垂，后曰鄯善。自武帝开河西之后，地最近汉，当白龙堆之道。乌孙国，治赤谷城。师古曰：乌孙于西域诸戎，其形最异，今之胡人，青眼，赤须，状类猕猴，是其种也。史记正义：呼揭国，在瓜州西北。余据班史，匈奴北服丁零、呼揭之国。宣帝时，匈奴乖乱，其西方呼揭王自立为呼揭单于。西域传，呼揭不在三十六国之数，而乌孙国东与匈奴接，则呼揭盖在乌孙之东、匈奴西北也。师古曰：揭，兵例翻；索隐其列翻；正义音犁。〕及其旁二十六国，皆已为匈奴，诸引弓之民〔释名曰：弓，穹也；张之穹穹然也。〕并为一家，北州以定。愿寝兵，休士卒，养马，除前事，复故约，以安边民。皇帝即不欲匈奴近塞，则且诏吏民远舍。\"〔近，其靳翻。〕帝报书曰：\"单于欲除前事，复故约，朕甚嘉之！此古圣王之志也。汉与匈奴约为兄弟，所以遗单于甚厚；倍约、离兄弟之亲者，常在匈奴。〔倍，蒲妹翻。〕然右贤王事已在赦前，单于勿深诛！单于若称书意，明告诸吏，使无负约，有信，敬如单于书。\"\n\n 　　后顷之，冒顿死，子稽粥立，〔稽，音鸡。粥，音育。〕号曰老上单于。老上单于初立，帝复遣宗室女翁主为单于阏氏，〔复，扶又翻。阏氏，音烟支。〕使宦者燕人中行说傅翁主。〔中行，姓；说，名。中行本出荀氏，晋荀林父将中行，因以为氏。行，户江翻。说，读曰悦。〕说不欲行，汉强使之。〔强，其两翻。〕说曰：\"必我也，为汉患者！\"〔言为汉患者必我也。史倒其文，因当时语。〕中行说既至，因降单于，单于甚亲幸之。\n\n 　　初，匈奴好汉缯絮、食物。〔缯，帛也；絮，绵也。好，呼到翻；下同。〕中行说曰：\"匈奴人众不能当汉之一郡，然所以强者，以衣食异，无仰于汉也。今单于变俗，好汉物；汉物不过什二，则匈奴尽归于汉矣。\"〔师古曰：言汉费物十分之二，则匈奴之众将尽归于汉矣。〕其得汉缯絮，以驰草棘中，衣袴皆裂敝，以示不如旃裘之完善也；得汉食物，皆去之，〔去，丘吕翻，弃也。〕以示不如湩酪之便美也。〔湩，竹用翻，又都奉翻，乳汁也。酪，卢各翻，以乳为之。〕于是说教单于左右疏记，以计课其人众、畜牧。其遗汉书牍及印封，皆令长大，倨傲其辞，〔遗，于季翻。〕自称\"天地所生、日月所置、匈奴大单于。\"\n\n 　　汉使或訾笑匈奴俗无礼义者，〔訾，将此翻，毁也。〕中行说辄穷汉使曰：\"匈奴约束径，易行；〔易，以豉翻。〕君臣简，可久；一国之政，犹一体也。故匈奴虽乱，必立宗种。〔种，章勇翻。〕今中国虽云有礼义，及亲属益疏则相杀夺，以至易姓，皆从此类也。嗟！土室之人，〔匈奴之人，逐水草，居庐帐，非如中国有室屋，故谓中国人为土室之人。师古曰：嗟者，叹愍之言。〕顾无多辞，喋喋占占！〔师古曰：顾，思念也。喋喋，利口也；占占，衣裳貌也；言汉人且当思念，无为喋喋占占。占，昌占翻。〕顾汉所输匈奴缯絮、米茱蘖，令其量中、必善美而已矣，〔师古曰：顾，念也。中，犹满也；量中者，满其数也。中，竹仲翻。〕何以言为乎！且所给，备、善，则已；不备、苦恶，则候秋熟，以骑驰蹂而稼穑耳！\"〔师古曰：苦，犹麤也。蹂，践也。而，汝也。韦昭曰：苦，音靡盬之盬。蹂，人九翻。〕\n\n 　　梁太傅贾谊〔谊自长沙征为梁怀王太傅。〕上疏曰：\"臣窃惟今之事势，可为痛哭者一，可为流涕者二，可为长太息者六；若其他背理而伤道者，难徧以疏举。〔背，蒲妹翻。〕进言者皆曰：『天下已安已治矣』，臣独以为未也；曰安且治者，非愚则谀，皆非事实知治乱之体者也。〔治，直吏翻；下同。〕夫抱火厝之积薪之下而寝其上，〔厝，千故翻；置也。〕火未及然，因谓之安；方今之势，何以异此！陛下何不壹令臣得孰数之于前，〔孰，古熟字通。〕因陈治安之策，试详择焉！\n\n 　　使为治，劳志【章：甲十五行本\"志\"作\"智\"；乙十一行本同；孔本同。】虑，苦身体，乏钟、鼓之乐，勿为可也；乐与今同，而加之诸侯轨道，〔师古曰：轨道，言遵法制也。乐，音洛。〕兵革不动，匈奴宾服，百姓素朴，生为明帝，没有明神，名誉之美垂于无穷，使顾成之庙称为太宗，上配太祖，与汉亡极，〔亡，古无字通。〕立经陈纪，为万世法；虽有愚幼、不肖之嗣犹得蒙业而安。以陛下之明达，因使少知治体者得佐下风，致此非难也。\n\n 　　夫树国固必相疑之势，〔郑氏曰：今建立国泰大，其势固必相疑也。臣瓒臣：树国于险固，诸侯强大，则必与天子有相疑之势也。师古曰：郑说是。〕下数被其殃，上数爽其忧，〔如淳曰：爽，忒也。数，所角翻。〕甚非所以安上而全下也。今或亲弟谋为东帝，亲兄之子西乡而击；〔亲弟，谓淮南厉王长谋反。亲兄之子，谓齐悼惠王子济北王兴居欲西击荥阳。乡，读曰向。〕今吴又见告矣。〔如淳曰：时吴王濞不循汉法，有告之者。〕天子春秋鼎盛，〔应劭曰：鼎，方也。〕行义未过，德泽有加焉，〔行，下孟翻。〕犹尚如是；况莫大诸侯，权力且十此者呼！〔师古：莫大，谓无有大于其国者，言最大也。十此，谓十倍于此。余谓谊之大意，盖谓淮南、济北当文帝之时尚敢以一国为变，使诸侯相合，袭是迹而动，则其权力十倍于此，为患莫大焉。〕\n\n 　　然而天下少安，何也？大国之王幼弱未壮，汉之所置傅、相方握其事。数年之后，诸侯之王大抵皆冠，〔师古曰：大抵，犹言大略也。冠，古玩翻。〕血气方刚；汉之傅、相称病而赐罢，彼自丞、尉以上徧置私人；如此，有异淮南、济北之为邪！此时而欲为治安，虽尧、舜不治。\n\n 　　黄帝曰：『日中必熭！操刀必割。』〔孟康曰：熭，音卫。日中盛者，必暴熭也。臣瓒曰：太公曰：\"日中不熭，是谓失时；操刀不割，失利之期。\"言当及时也。师古曰：熭，谓暴晒之也。〕今令此道顺而全安甚易，〔易，以豉翻。〕不肯蚤为，已乃堕骨肉之属而抗刭之，〔应劭曰：抗其头而刭之也。师古曰：堕，毁也。抗，举也。刭，割颈也。堕，许规翻。刭，工顶翻。〕岂有异秦之季世呼！〔呼，古乎字。〕其异姓负强而动者，汉已幸而胜之矣，又不易其所以然；同姓袭是迹而动，既有征矣，〔征，证验也。〕其势尽又复然，殃祸之变，未知所移，明帝处之尚不能以安，〔处，昌吕翻。〕后世将如之何！\n\n 　　臣窃迹前事，〔师古曰：寻前事之踪迹。〕大抵强者先反。长沙乃二万五千户耳，功少而最完，势疏而最忠；〔汉初功臣封王者，独长沙王吴芮传国至文帝时。〕非独性异人也，亦形势然也。曩令樊、郦、绛、灌据数十城而王，今虽以残亡可也；令信、越之伦列为彻侯而居，虽至今存可也。然则天下之大计可知已：欲诸王之皆忠附，则莫若令如长沙王；欲臣子勿菹醢，则莫若令如樊、郦等；〔菹，臻鱼翻，虀也。醢，呼改翻，肉酱也。〕欲天下之治安，莫若众建诸侯而少其力。力少则易使以义，〔师古曰：使以义，使之遵礼义也。少，诗沼翻。〕国小则亡邪心。令海内之势，如身之使臂，臂之使指，莫不制从，诸侯之君不敢有异心，辐凑并进而归命天子。割地定制，令齐、赵、楚各为若干国，使悼惠王、幽王，元王之子孙毕以次各受祖之分地，〔分，扶间翻。〕地尽而止；其分地众而子孙少者，建以为国，空而置之，须其子孙生者举使君之；〔须，待也。〕一寸之地，一人之众，天子亡所利焉，〔亡，古无字通；下同〕诚以定治而已。如此，则卧赤子天下之上而安，植遗腹，朝委裘而天下不乱；〔服虔曰：言天下安，虽赤子、遗腹在位犹不危也。应劭曰：植遗腹，朝委裘，皆未有所知也。孟康曰：委裘，若容衣，天子未坐〔朝〕，事先帝裘衣也。植，音值。朝，直遥翻。〕当时大治，后世诵圣。〔师古曰：称其圣明。〕陛下谁惮而久不为此！\n\n 　　天下之势方病大瘇，〔如淳曰：肿足曰瘇。师古曰：瘇，止勇翻。〕一胫之大几如要，〔胫，户定翻，脚胫。释名曰：胫，茎也，直而长，似物茎也。几，居依翻；下同。〕一指之大几如股，平居不可屈伸，一二指慉，身虑无聊。〔师古曰：慉，谓动而痛也。聊，赖也。慉，丑六翻。〕失今不治，必为锢疾，〔师古曰：锢疾，坚久之疾。〕后虽有扁鹊，不能为已。〔师古曰：扁鹊，良医也。为，治也。已，语终辞。〕病非徒瘇也，又苦(左足右炙)盭。〔师古曰：(左足右炙)，古跖字，之石翻。足下曰跖，今所呼脚掌是也。盭，古戾字；言足跖反戾，不可行也。〕元王之子，帝之从弟也；今之王者，从弟之子也。惠王之子，亲兄子也；今之王者，兄子之子也。〔楚元王交，高帝之弟，其子于文帝为从弟。齐悼惠王肥，高帝之庶长子，其子于文帝为亲兄子。从，才用翻。〕亲者或亡分地以安天下，疏者或制大权以逼天子，〔师古曰：广立藩屏，则天下安，故曰以安天下。逼，古逼字。〕臣故曰非徒病瘇也，又苦(左足右炙)盭。可痛哭者，此病是也。\n\n 　　天下之势方倒县。〔县，古悬字通；下同。〕凡天子者，天下之首。何也？上也。蛮夷者，天下之足。何也？下也。今匈奴嫚侮侵掠，至不敬也；而汉岁致金絮采缯以奉之。足反居上，首顾居下，〔师古曰：顾，亦反也。〕倒县如此，莫之能解，犹为国有人乎？〔师古曰：颠倒如此而不能解救，岂谓国有明智之人乎？〕可为流涕者此也。\n\n 　　今庶人屋壁得为帝服，倡优下贱得为后饰；且帝之身自衣皂绨，〔绨，徒奚翻，厚缯也。衣，于既翻；下能衣同。〕而富民墙屋被文绣；〔被，皮义翻。〕天子之后以缘其领，庶人孽妾以缘其履；〔师古曰：缘，荧绢翻。孽，庶贱者。〕此臣所谓舛也。夫百人作之不能衣一人，欲天下亡寒，胡可得也；一人耕之，十人聚而食之，欲天下亡饥，不可得也；饥寒切于民之肌肤，欲其亡为奸邪，不可得也。可为长太息者此也。\n\n 　　商君遗礼义，弃仁恩，并心于进取；行之二岁，秦俗日败。故秦人家富子壮则出分，〔分，扶间翻。〕家贫子壮则出赘；借父耰鉏，虑有德色；〔师古曰：耰，摩田器。言以耰及鉏借与其父，而容色自矜以为恩德也。耰，音忧。〕母取箕帚，立而谇语；〔服虔曰：谇，犹骂也。张晏曰：谇语，让也。谇，音碎。〕抱哺其子，与公并倨；〔师古曰：哺，飤也，言妇抱其子而哺之，乃与其舅并倨，无礼之基也。哺，音步。并，步鼎翻。〕妇姑不相说，〔说，读曰悦。〕则反唇而相稽；〔应劭曰：稽，计也，相与计校也。稽，工奚翻。〕其慈子、耆利，不同禽兽者亡几耳。〔师古曰：惟有慈爱其子而贪嗜财利，不异于禽兽也。无几，言不多也。几，居岂翻。仲冯曰：谊谓秦人不知孝义，但知爱子、贪利而已，此其去禽兽无几也。耆，古嗜字通用。〕今其遗风余俗，犹尚未改，弃礼义，捐廉耻日甚，可谓月异而岁不同矣。逐利不耳，虑非顾行也；〔师古曰：言其所追赴，惟计利与不耳，念虑之中非顾所行之善恶。贡父曰：虑，大率也。不，读曰否。〕今其甚者杀父兄矣。而大臣特以簿书不报、期会之间以为大故，至于俗流失，世坏败，因恬而不知怪，〔师古曰：恬，安也，徒兼翻。〕虑不动于耳目，以为是适然耳。〔师古曰：适，当也；谓事理当然。〕夫移风易俗，使天下回心而乡道，〔乡，读曰向。〕类非俗吏之所能为也。俗吏之所务，在于刀笔、筐箧〔师古曰：刀，所以削书札，筐箧，所以盛书也。箧，音古颊翻。〕而不知大体。陛下又不自忧，窃为陛下惜之！〔为，于伪翻。〕岂如今定经制，令君君、臣臣，上下有差，父子六亲各得其宜！〔贤曰：六亲，谓父、子、兄、弟、夫、妇也。〕此业壹定，世世常安，而后有所持循矣；〔师古曰：执持而顺行之。〕若夫经制不定，是犹渡江河亡维楫，〔师古曰：维所以系船，楫所以剌船也。诗曰：绋缡维之。楫，音集，又音接。〕中流而遇风波，船必覆矣。可为长太息者此也。\n\n 　　夏、殷、周为天子皆数十世，秦为天子二世而亡。人性不甚相远也，〔远，于万翻。〕何三代之君有道之长而秦无道之暴也？其故可知也。古之王者，太子乃生，〔师古曰：乃，始也。〕固举以礼，有司齐肃端冕，见之南郊，〔齐，读曰斋。见，户电翻。〕过阙则下，过庙则趋，故自为赤子〔仲冯曰：婴儿体色赤，故曰赤子。〕而教固已行矣。孩提有识，〔师古曰：孩，小儿也；提，谓提撕之。〕三公、三少明孝仁礼义以道习之，〔太师、太傅、太保为三公；少师、少傅、少保为三少。少，诗照翻。〕逐去邪人，不使见恶行，〔去，羌吕翻。行，下孟翻。〕于是皆选天下之端士、孝弟博闻有道术者以卫翼之，使与太子居处出入。〔处，昌吕翻。〕故太子乃生而见正事，闻正言，行正道，左右前后皆正人也。夫习与正人居之不能毋正，犹生长于齐不能不齐言也；习与不正人居之不能毋不正，犹生长于楚之地不能不楚言也。孔子曰：『少成若天性，习贯如自然。』〔师古曰：贯，亦习也，工宦翻；下积贯同。〕习与智长，故切而不愧；〔师古曰：每被切磋，故无大过可愧耻之事。长，知两翻。〕化与心成，故中道若性。夫三代之所以长久者，以其辅翼太子有此具也。及秦而不然，使赵高傅胡亥而教之狱，所习者非斩、劓人，则夷人之三族也。〔劓，鱼器翻，割鼻也。〕胡亥今日即位而明日射人，〔射，而亦翻。〕忠谏者谓之诽谤，深计者谓之妖言，其视杀人若艾草菅然。〔艾，与刈同。师古曰：菅，茅也，音奸。〕岂惟胡亥之性恶哉？彼其所以道之者非其理故也。〔道，读曰导。〕鄙谚曰：『前车覆，后车诫。』秦世之所以亟绝者，其辙迹可见也；〔师古曰：亟，急也。车迹曰辙。〕然而不避，是后车又将覆也。天下之命，县于太子，〔县，读曰悬。〕太子之善，在于早谕教与选左右。〔师古曰：谕，晓告也。与，犹及也。〕夫心未滥而先谕教，则化易成也；〔易，以豉翻。〕开于道术智谊之指，则教之力也；若其服习积贯，则左右而已。夫胡、粤之人，生而同声，嗜欲不异；及其长而成俗，累数译而不能相通，〔译，传言也。夷狄与中国言语不同，故使通夷狄之言者译之，周礼象胥是也。长，知两翻。〕有虽死而不相为者，〔苏林曰：言其人不能易事相为处。〕则教习然也。臣故曰选左右、早谕教最急。夫教得而左右正，则太子正矣，太子正而天下定矣。书曰：『一人有庆，兆民赖之。』〔师古曰：周书吕刑之辞也。一人，天子也；言天子有善，则兆庶获其利。〕此时务也。\n\n 　　凡人之智，能见已然，不能见将然。夫礼者禁于将然之前〔师古曰：将然，谓欲有其事。〕而法者禁于已然之后，是故法之所为用易见而礼之所为生难知也。〔易，以豉翻。〕若夫庆赏以劝善，刑罚以惩恶，先王执此之政，坚如金石；行此之令，信如四时；据此之公，无私如天地；岂顾不用哉？然而曰礼云、礼云者，贵绝恶于未萌而起教于微眇，〔师古曰：眇，细小也。〕使民日迁善、远罪而不自知也。〔远，于愿翻。〕孔子曰：『听讼，吾犹人也；必也使毋讼乎。』〔师古曰：论语载孔子之言也。言使吾听讼与众人齐等，然能先以德义化之使无讼。〕为人主计者，莫如先审取舍，〔师古曰：取，所择用也；舍，所弃置也。舍，读曰舍；下同。〕取舍之极定于内而安危之萌应于外矣。〔师古曰：极，中也；萌，始生也。〕秦王之欲尊宗庙而安子孙，与汤、武同；然而汤、武广大其德行，六七百岁而弗失，秦王治天下十余岁则大败。〔治，直之翻。〕此亡他故矣，〔亡，古无字通；下同。〕汤、武之定取舍审而秦王之定取舍不审矣。夫天下，大器也；今人之置器，置诸安处则安、置诸危处则危。天下之情，与器无以异，在天子之所置之。汤、武置天下于仁、义、礼、乐，累子孙数十世，此天下所共闻也；秦王置天下于法令、刑罚，祸几及身，〔几，居依翻。〕子孙诛绝，此天下之所共见也；是非其明效大验邪！人之言曰：『听言之道，必以其事观之，则言者莫敢妄言。』今或言礼谊之不如法令，教化之不如刑罚，人主胡不引殷、周、秦事以观之也！〔胡，何也。〕人主之尊譬如堂，群臣如陛，众庶如地。故陛九级上，廉远地，则堂高；〔远，于愿翻；下同。〕陛无级，廉近地，则堂卑。高者难攀，卑者易陵，〔师古曰：级，等也。廉，侧隅也。陵，乘也。〕理势然也。故古者圣王制为等列，内有公、卿、大夫、士，外有公、侯、伯、子、男，然后有官师、小吏，〔师古曰：官师，一官之长。〕延及庶人，等级分明而天子加焉，故其尊不可及也。\n\n 　　里谚曰：『欲投鼠而忌器。』此善谕也。鼠近于器，尚惮不投，恐伤其器，况于贵臣之近主乎！〔近，其靳翻。〕廉耻节礼以治君子，故有赐死而无戮辱。是以黥、劓之罪不及大夫，〔杜佑曰：刑不上大夫者，古之大夫有坐不廉污秽者，则曰簠簋不饰；淫乱男女无别者，则曰帷薄不修；罔上不忠者，则曰臣节未着；罢软不胜任者，则曰下官不职；干国之纪，则曰行事不请。此五者，大夫定罪之名矣，不忍斥然正以呼之。其在五刑之域者云云，如后谊所云。〕以其离主上不远也；〔离，力智翻。〕礼：不敢齿君之路马，蹴其刍者有罚，〔齿，谓审其齿岁也。蹴，蹋也。刍，马所食草。记曲礼：以足蹴路马刍有诛，齿路马有诛。蹴，千六翻。〕所以为主上豫远不敬也。今自王、侯、三公之贵，皆天子之所改容而礼之也，古天子之所谓伯父、伯舅也；〔师古曰：天子呼诸侯长者，同姓则曰伯父，异姓则曰伯舅。伯，长也。〕而令与众庶同黥、劓、髡、刖、笞、傌弃市之法，〔髡，苦昆翻。刖，音月，断足也。笞，丑之翻。傌，音骂。毛晃曰：戮辱也。〕然则堂不无陛呼！被戮辱者不泰迫呼！〔师古曰：迫天子也。〕廉耻不行，大臣无乃握重权、大官而有徒隶无耻之心呼！夫望夷之事，二世见当以重法者，〔如淳曰：决罪曰当。阎乐杀二世于望夷宫，本由秦制无忌上之风也。仲冯曰：赵高杀二世，盖又以法定其罪。〕投鼠而不忌器之习也。臣闻之：履虽鲜不加于枕，冠虽敝不以苴履。〔师古曰：苴者，履中之藉。苴，子余翻。〕夫尝已在贵宠之位，天子改容而礼貌之矣，〔师古曰：礼貌，谓加礼容而敬之也。〕吏民尝俯伏敬畏之矣；今而有过，帝令废之可也，退之可也，赐之死可也，灭之可也；若夫束缚之。系緤之，〔师古曰：緤，谓以长绳系之也。緤，先列翻。〕输之司寇，编之徒官，〔师古曰：司寇，主刑罚之官。编，次列也。徒官，谓刑徒输作于官者。〕司寇小吏詈骂而搒笞之，〔搒，音彭。〕殆非所以令众庶见也。夫卑贱者习知尊贵者之一旦吾亦乃可以加此也，〔苏林曰：知有一旦之刑。〕非所以尊尊、贵贵之化也。古者大臣有坐不廉而废者，不谓不廉，曰『簠簋不饰』；〔师古曰：簠簋，所以盛饭也；方曰簠，圆曰簋。埤雅曰：龟有灵德，伏匿而噎，善潜而不志于养，故古者簠簋皆为龟形于其上，而大臣以贪墨坐废者曰簠簋不饰。贾公彦曰：簠，内圆外方；簋，内方外圆；皆受斗二升。簠，音甫，又音扶。簋，音轨。〕坐污秽淫乱、男女无别者，不曰污秽，曰『帷薄不修』；坐罢软不胜任者，不谓罢软，曰『下官不职』。〔师古曰：罢，废于事也。软，弱也。罢，读曰疲。软，人兖翻。胜，音升。〕故贵大臣定有其罪矣，犹未斥然正以呼之也，尚迁就而为之讳也。故其在大谴、大何之域者，〔师古曰：谴，责也。何，问也。域，界局也。〕闻谴、何则白冠氂缨，〔郑氏曰：以毛作缨。白冠，丧服也。〕盘水加剑，造请室而请罪耳，〔应劭曰：请室，请罪之室。苏林曰：音洁清之清。胡公汉官：车驾出，有清室令在前先驱，此官有别狱也。如淳曰：水性平，若己有正罪，君以平法治之也。加剑，当以自刎也。或曰：杀牲以盘水取颈血，故示若此也。造，七到翻。〕上不执缚系引而行也。其有中罪者，闻命而自弛，上不使人颈盭而加也。〔师古曰：中罪，非大非小也。弛，废也；自废而死。苏林曰：不戾其颈而亲加刀锯。弛，式尔翻。盭，古戾字，音卢计翻。〕其有大罪者，闻命则北面再拜，跪而自裁，〔师古曰：裁，谓自刑杀也。〕上不使人捽抑而刑之也，〔师古曰：捽，持头发也。抑，按也。捽，才兀翻。〕曰：『子大夫自有过耳，吾遇子有礼矣。』〔服虔曰：子者，男子美号。〕遇之有礼，故群臣自憙；〔师古曰：憙，读曰喜，许吏翻。喜，好也；好为志气也。〕婴以廉耻，故人矜节行。〔师古曰：婴，加也。矜，尚也。行，下孟翻；下同。〕上设廉耻、礼义以遇其臣，而臣不以节行报其上者，则非人类也。故化成俗定，则为人臣者皆顾行而忘利，守节而伏义，故可以托不御之权，可以寄六尺之孤，〔言臣下矜尚节行，故可托以权柄，不须复加制御。应劭曰：六尺之孤，未能自立者也。〕此厉廉耻、行礼义之所致也，主上何丧焉！〔师古曰：丧，失也；言如此则于主上无所失。丧，息浪翻。〕此之不为而顾彼之久行，〔此，谓以礼义廉耻遇其臣；彼，谓戮辱贵臣。言不为此而反久行彼也。〕故曰可为长太息者此也。\"\n\n 　　谊以绛侯前逮系狱，卒无事，〔卒，子恤翻。〕故以此讥上。上深纳其言，养臣下有节，是后大臣有罪，皆自杀，不受刑。〔汉人相传以大臣不对理陈冤为故事，多有闻命而引决者；然诣狱受刑者亦多有之，史特大概言之耳。〕\n\n 　　七年（戊辰，公元前一七三年）\n\n 　　冬，十月，令列侯太夫人、〔如淳曰：列侯之妻称夫人；列侯死，子复为列侯，乃得称太夫人；子不为列侯，不得称也。〕夫人、诸侯王子及吏二千石无得擅征捕。\n\n 　　夏，四月，赦天下。\n\n 　　六月，癸酉，未央宫东阙罘罳灾。〔如淳曰：东阙与其两旁罘罳皆灾也。晋灼曰：东阙之罘罳独灾也。师古曰：罘罳，谓连阙曲阁也，以覆重刻垣墉处，其形罘罳然。一曰：屏也。崔豹古今注曰：罘罳，屏也。又云：罘者，复也；罳者，思也；臣朝君至屏外，复思所奏之事于其下。孔颖达曰：屏谓之树，今浮思也；释宫文。汉时谓屏为浮思，解者以为天子外屏；人臣至屏，俯伏思念其事，按匠人：城隅谓角浮思也。汉时东阙浮思灾，以此诸文参之，则浮思小楼也，故城隅、阙上皆有之。然则屏上亦为屋以覆屏墙，故称屏曰浮思。苏鹗演义曰：罘者，浮也；罳者，思也；谓织丝之文轻疏虚浮之貌，盖宫殿门阙有此物也。余谓苏鹗之说，有见于唐禁中之罘罳；唐太和甘露之变，宦者奉乘舆、决罘罳北出者也。此罘罳当以旧注为正。〕\n\n 　　民有歌淮南王者曰：\"一尺布，尚可缝；一斗粟，尚可舂；兄弟二人不相容！\"帝闻而病之。〔臣瓒曰：一尺布可缝而共衣，一斗粟可舂而共食，况以天下之广，而兄弟不相容乎！〕\n\n 　　八年（己巳，公元前一七二年）\n\n 　　夏，封淮南厉王子安等四人为列侯。〔淮南厉王长子安封阜陵侯，勃封安阳侯，赐封阳周侯，良封东城侯。〕贾谊知上必将复王之也，上疏谏曰：\"淮南王之悖逆无道，〔悖，蒲内翻。〕天下孰不知其罪！陛下幸而赦迁之，自疾而死，天下孰以王死之不当！〔当，丁浪翻。〕今奉尊罪人之子，适足以负谤于天下耳。〔师古曰：言若尊王其子，则是淮南王无罪，汉枉杀之也。〕此人少壮，〔师古曰：少壮，犹言稍长大。少，诗沼翻。〕岂能忘其父哉！白公胜所为父报仇者，大父与叔父也。〔为，于伪翻。〕白公为乱，非欲取国代主；发忿快志，剡手以冲仇人之匈，固为俱靡而已。〔白公胜，楚平王之孙，太子建之子。建得罪于平王，出奔而死于郑，胜又奔吴；子胥以吴师入郢，胜盖预焉，是雠其大父也。及其还楚，杀子西、子期，是雠其叔父也。剡，式冉翻；利也。靡，武彼翻；师古曰：言与雠人俱毙。康曰：武皮切，碎也。〕淮南虽小，黥布尝用之矣，〔事见十二卷高祖十一年。〕汉存，特幸耳。〔师古曰：言汉之胜布得存，此直天幸耳。〕夫擅仇人足以危汉之资，于策不便。〔师古曰：言假四子以资权，则当危汉。〕予之众积之财，〔予，读曰与。〕此非有子胥、白公报于广都之中，即疑有剸诸、荆轲起于两柱之间，〔剸诸，吴人，为阖闾刺杀王僚。荆轲事见七卷始皇二十年。两柱之间，南面乡明，人君听政正坐之处。剸，音专。〕所谓假贼兵，为虎翼者也。〔应劭曰：周书云：无为虎傅翼，将飞入邑，择人而食之。〕愿陛下少留计！\"〔少：诗沼翻。〕上弗听。\n\n 　　有长星出于东方。〔文颖曰：孛、彗、长三星，其占略同，然其形象少异：孛星光芒短，其光四出，蓬蓬孛孛也；彗星，光芒参参如扫彗；长星，有一直，指或竟天，或三丈，二丈无常也。大法，彗、孛星多为除旧布新，长星多为兵革事。〕\n\n 　　九年（庚午，公元前一七一年）\n\n 　　春，大旱。\n\n 　　十年（辛未，公元前一七零年）\n\n 　　冬，上行幸甘泉。\n\n 　　将军薄昭杀汉使者。帝不忍加诛，使公卿从之饮酒，欲令自引分，〔引分，犹言引决也。〕昭不肯；使群臣丧服往哭之，乃自杀。\n\n 　　臣光曰：李德裕以为：\"汉文帝诛薄昭，断则明矣，〔断，丁乱翻；下同。〕于义则未安也。秦康送晋文，兴如存之感；〔诗小序曰：秦康公之母，晋献公之女。文公遭骊姬之难，未反而秦姬卒。穆公纳文公，康公时为太子，赠送文公于渭之阳；念母之不见也，我见舅氏，如母存焉。〕况太后尚存，唯一弟薄昭，断之不疑，非所以慰母氏之心也。\"臣愚以为法者天下之公器，惟善持法者，亲疏如一，无所不行，则人莫敢有所恃而犯之也。夫薄昭虽素称长者，文帝不为置贤师傅而用之典兵；骄而犯上，至于杀汉使者，非有恃而然乎！若又从而赦之，则与成、哀之世何异哉！魏文帝尝称汉文帝之美，而不取其杀薄昭，曰：\"舅后之家，但当养育以恩而不当假借以权，既触罪法，又不得不害。\"讥文帝之始不防闲昭也，斯言得之矣。然则欲慰母心者，将慎之于始乎！ \n",
    "资治通鉴第一十五卷-汉纪七": "　　汉纪七　起玄黓涒滩，尽柔兆阉茂，凡十五年。\n\n 　　太宗孝文皇帝下\n\n 　　前十一年（壬申，公元前一六九年）\n\n 　　冬，十一月，上行幸代；春，正月，自代还。\n\n 　　夏，六月，梁怀王揖薨，〔挕受封事见十三卷二年。〕无子。贾谊复上疏曰：〔复，扶又翻。〕\"陛下即不定制，如今之势，不过一传、再传，〔服虔曰：一、二传世也。〕诸侯犹且人恣而不制，〔言人人自恣而不可制也。〕豪植而大强，〔言其矜豪自植立，太过于强也。〕汉法不得行矣。陛下所以为藩捍及皇太子之所恃者，唯淮阳、代二国耳。〔淮阳王武、代王参，帝之子而太子之弟也，故云所恃唯此二国。〕代，北边匈奴，与强敌为邻，能自完则足矣；而淮阳之比大诸侯，廑如黑子之着面，〔廑，与仅同。师古曰：黑子，今所谓黡子也。着，则略翻；下北着同。〕适足以饵大国〔言国小如鱼饵，适足为所吞食。〕而不足以有所禁御。方今制在陛下；制国而令子适足以为饵，岂可谓工哉！臣之愚计，愿举淮南地以益淮阳，而为梁王立后，〔为，于伪翻。〕割淮阳北边二、三列城与东郡以益梁。不可者，可徙代王而都睢阳。〔睢阳故宋国，微子所封；班志属梁国。括地志：宋州宋城县，在州南二里外，城中本汉之睢阳县也。汉文帝封子武于大梁，以其地卑湿，徙睢阳，故改曰梁。睢，音虽。〕梁起于新郪而北着之河，〔班志，新郪县属汝南郡。应劭曰：秦为郪丘；汉兴，为新郪。师古曰：颍川县。郪，千移翻。〕淮阳包陈而南揵之江，〔陈，即谓古陈国之地也。晋灼曰：包，取也。如淳曰：揵，谓立封界也；或曰：揵，接也。师古曰：揵，巨偃翻。〕则大诸侯之有异心者破胆而不敢谋。梁足以捍齐、赵，淮阳足以禁吴、楚，陛下高枕，终无山东之忧矣，〔枕，职任翻。〕此二世之利也。〔如淳曰：从谊言，可二世安耳。师古曰：言帝身及太子嗣位之时。〕当今恬然，适遇诸侯之皆少；〔师古曰：恬，安也。少，谓年少。少，时照翻。〕数岁之后，陛下且见之矣。夫秦日夜苦心劳力以除六国之祸；今陛下力制天下，颐指如意，〔如淳曰：但动颐指麾，则所欲皆如意。仲冯曰：颐、指，两事。〕高拱以成六国之祸，难以言智。苟身无事，畜乱，宿祸，〔畜，读曰蓄。〕孰视而不定；〔孰，古熟字通。〕万年之后，传之老母、弱子，将使不宁，不可谓仁。\"帝于是从谊计，徙淮阳王武为梁王，北界泰山，西至高阳，得大县四十余城。后岁余，贾谊亦死，死时年三十三矣。\n\n 　　徙城阳王喜为淮南王。〔喜，城阳王章之子，齐悼惠王肥之孙。〕\n\n 　　匈奴寇狄道。〔狄道县为陇西郡治所。师古曰：其地有狄种，故曰狄道。〕\n\n 　　时匈奴数为边患，〔数，所角翻。〕太子家令颍川鼌错上言兵事〔太子家令，属詹事。张晏曰：太子称家，故曰家令。臣瓒曰：茂陵中书：太子家令，秩八百石。颍川本韩国；秦置郡，汉因之。鼂，与朝同。风俗通：卫大夫史鼂之后。姓谱：王子朝之后。错，仓故翻；音错杂之错者非。〕曰：\"兵法曰：『有必胜之将，无必胜之民。』繇此观之，安边境，立功名，在于良将，不可不择也。〔将，即亮翻；下同。〕\n\n 　　臣又闻：用兵临战合刃之急者三：一曰得地形，二曰卒服习，三曰器用利。兵法，步兵、车骑、弓弩、长戟、矛铤、剑楯之地，〔师古曰：铤，铁杷短矛也。孔颖达曰：方言云：矛，吴、扬、江淮南、楚、五湖之间谓之铊，或谓之铤，或谓之鏦；其柄谓之矜。铊，音蛇。晋陈安执丈八蛇矛，盖蛇即方言之所谓铊也。鋋，上延翻。楯，食尹翻。〕各有所宜；不得其宜者，或十不当一。士不选练，卒不服习，起居不精，动静不集，趋利弗及，避难不毕，〔趋，七喻翻。难，乃旦翻。〕前击后解，与金鼓之指相失，〔师古曰：金，金钲。鼓，所以进众，金，所以止众。\"指\"，当作\"音\"。〕此不习勒卒之过也，百不当十。兵不完利，与空手同；甲不坚密，与袒裼同；〔应劭曰：袒裼，肉袒。裼，音锡。〕弩不可以及远，与短兵同；射不能中，与无矢同；中不能入，与无镞同；〔中，竹仲翻。师古曰：镞，矢锋也。镞，子木翻。〕此将不省兵之祸也，〔师古曰：省，视也，悉井翻。〕五不当一。故兵法曰：『器械不利，以其卒予敌也；卒不可用，以其将予敌也；将不知兵，以其主予敌也；君不择将，以其国予敌也；〔予，读曰与。〕四者，兵之至要也。』\n\n 　　臣又闻：小大异形，强弱异势，险易异备。〔师古曰：易，平势也。易，以豉翻；下同。〕夫卑身以事强，小国之形也；合小以攻大，敌国之形也；〔师古曰：彼我之力不能相胜，则须连结外援共制之也。〕以蛮夷攻蛮夷，中国之形也。〔师古曰：不烦华夏之兵，使其同类自相攻击也。〕今匈奴地形、技艺与中国异：上下山阪，出入溪涧，中国之马弗与也；〔弗与，犹言不如也。技，渠绮翻；下同。〕险道倾仄，〔仄，古侧字。〕且驰且射，中国之骑弗与也；风雨罢劳，〔罢，读曰疲。〕饥渴不困，中国之人弗与也；此匈奴之长技也。若夫平原、易地，轻车、突骑，则匈奴之众易桡乱也；〔师古曰：突骑，言其骁锐可用冲突敌人也。桡，搅也，音火高翻；其字从\"手\"。一曰：桡，曲也，弱也，音女教翻；其字从\"木\"。〕劲弩、长戟，射疏、及远，〔师古曰：疏，亦阔远也。仲冯曰：\"长戟\"恐误。或者劲弩如今九牛大弩，以枪为矢欤，故可射疏及远也；然戟有钩，又不可射。余谓文意各有所属；劲弩，所以射疏，长戟，所以及远也。〕则匈奴之弓弗能格也；坚甲、利刃，长短相杂，游弩往来，什伍俱前，〔师古曰：五人为伍，十人为什。〕则匈奴之兵弗能当也；材官驺发，矢道同的，〔如淳曰：驺，矢也。处平易之地，可以矢相射也。臣瓒曰：材官，骑射之官也。射者驺发，其用矢者同中一的，言其工妙也。师古曰：驺，矢之善者；春秋传作\"菆\"，其音同耳。材官，有材力者。驺发，发驺矢以射也。手工，矢善，故中则同的。的，谓所射之准臬也。驺，侧鸠翻。〕则匈奴之革笥、木荐弗能支也；〔孟康曰：革笥，以皮作如〈魚畺〉者被之。木荐，以木板作如楯。一曰：革笥，木荐之，以当人心也。师古曰：一说非也。笥，音息嗣翻。〕下马地斗，剑戟相接，去就相薄，〔薄，伯各翻；师古曰：迫也。〕则匈奴之足弗能给也；〔师古曰：给，谓相连及。〕此中国之长技也。以此观之：匈奴之长技三，中国之长技五；陛下又兴数十万之众以诛数万之匈奴，众寡之计，以一击十之术也。\n\n 　　虽然，兵，凶器，战，危事也；故以大为小，以强为弱，在俛仰之间耳。〔师古曰：言不知其术，则虽大必小，虽强必弱。俛，亦俯字。余谓俛，音免，亦通。〕夫以人之死争胜，跌而不振，〔服虔曰：蹉跌不可复起也。师古曰：跌，足失据也。跌，徒结翻。〕则悔之无及也；帝王之道，出于万全。今降胡、义渠、蛮夷之属来归谊者，其众数千，饮食、长技与匈奴同。【章：甲十五行本\"同\"下有\"可\"字；乙十一行本同；孔本同；张校同。】赐之坚甲、絮衣、劲弓、利矢，益以边郡之良骑，令明将能知其习俗、和辑其心者，〔师古曰：辑，与集同。〕以陛下之明约将之。即有险阻，以此当之；平地通道，则以轻车、材官制之；两军相为表里，各用其长技，衡加之以众，〔衡，与横同。〕此万全之术也。\"\n\n 　　帝嘉之，赐错书，宠答焉。\n\n 　　错又上言曰：\"臣闻秦起兵而攻胡、粤者，非以卫边地而救民死也，贪戾而欲广大也，故功未立而天下乱。且夫起兵而不知其势，战则为人禽，屯则卒积死。夫胡、貉之人，其性耐寒；扬、粤之人，其性耐暑。秦之戍卒不耐其水土，戍者死于边，输者偾于道。〔耐，乃代翻。服虔曰：偾，仆也，如淳曰：偾，音奋。〕秦民见行，如往弃市，因以谪发之，名曰『谪戍』；先发吏有谪及赘婿、贾人，后以尝有市籍者，又后以大父母、父母尝有市籍者，后入闾取其左。〔应劭曰：秦以谪发戍，先自吏有过至于大父母、父母尝有市籍者；曹辈尽，复入闾取其左者发之，未及取右而秦亡。孟康曰：秦时复除者居闾之左，后发役不供，复役之也。师古从应说。闾，里门也；居闾之左者，一切发之。〕发之不顺，行者愤怨，有万死之害而亡铢两之报，〔亡，古无字通。〕死事之后，不得一算之复，〔汉律：人出一算，算百二十钱。〕天下明知祸烈及己也；〔师古曰：猛火曰烈，取以喻耳。〕陈胜行戍，至于大泽，为天下先倡，〔事见七卷二世元年。〕天下从之如流水者，秦以威劫而行之之敝也。\n\n 　　胡人衣食之业，不着于地，〔着，直略翻。〕其势易以扰乱边境，〔易，以豉翻。〕往来转徙，时至时去；此胡人之生业，而中国之所以离南畮也。〔师古曰：南畮，所以耕种处也。离，力智翻。〕今胡人数转牧、行猎于塞下，〔数，所角翻。〕以候备塞之卒，卒少则入。陛下不救，则边民绝望而有降敌之心；救之，少发则不足，多发，远县才至，则胡又已去。〔师古曰：才，浅也，犹言仅至也；他皆类此。〕聚而不罢，为费甚大；罢之，则胡复入。〔复，扶又翻。〕如此连年，则中国贫苦而民不安矣。陛下幸忧边境，遣将吏发卒以治塞，甚大惠也。〔治，直之翻。〕然今【章：甲十五行本\"今\"作\"令\"；孔本同。】远方之卒守塞，一岁而更，〔岁更，见十三卷高后五年。更，工衡翻。〕不知胡人之能。不如选常居者家室田作，且以备之，以便为之高城深堑；〔因山川地形之便而为之城堑。〕要害之处，通川之道，调立城邑，毋下千家。〔师古曰：调，谓算度之也。摠计城邑之中，令有千家以上也。调，徒钓翻。〕先为室屋，具田器，乃募民，免罪，拜爵，〔谓有罪者免其罪，无罪者拜爵以劝其徙。〕复其家，〔谓民之欲往者，复除其家征役。复，方目翻。〕予冬夏衣、禀食，能自给而止。〔师古曰：初徙之时，县官且禀给其衣食，于后能自供赡乃止也。予，读曰与；下同。〕塞下之民，禄利不厚，不可使久居危难之地。〔难，乃旦翻。〕胡人入驱而能止其所驱者，以其半予之，〔孟康曰：谓胡入为寇，驱收中国，能夺得之者，以半予之。师古曰：孟说非也。言胡人入为寇，驱略汉人及畜产也。人能止得其所驱者，令其本主以半赏之。〕县官为赎。〔张晏曰：得汉人，官为赎也。师古曰：张说非也。此承上句之言，谓官为备价赎之耳。为，于伪翻；下同。〕其民如是，则邑里相救助，赴胡不避死。非以德上也，〔师古曰：言非以此事欲立德义于主上也。〕欲全亲戚而利其财也；此与东方之戍卒不习地势而心畏胡者功相万也。〔言其功万倍于东方之戍卒也。〕以陛下之时，徙民实边，使远方无屯戍之事；塞下之民，父子相保，无系虏之患；利施后世，名称圣明，其与秦之行怨民，相去远矣。\"〔师古曰：行怨民，言发怨恨之民使行戍役也。〕\n\n 　　上从其言，募民徙塞下。\n\n 　　错复言：\"陛下幸募民徙以实塞下，使屯戍之事益省，输将之费益寡，〔如淳曰：将，送也；或曰：资也。复，扶又翻。〕甚大惠也。下吏诚能称厚惠，〔称，尺证翻。〕奉明法，存恤所徙之老弱，善遇其壮士，和辑其心而勿侵刻，使先至者安乐而不思故乡，〔乐，音洛。〕则贫民相募【章：甲十五行本\"募\"作\"慕\"；乙十一行本同；孔本同。】而劝往矣。臣闻古之徙民者，相其阴阳之和，〔相，息亮翻。〕尝其水泉之味，然后营邑、立城，制里、割宅，先为筑室家，置器物焉，民至有所居，作有所用。此民所以轻去故乡而劝之新邑也。〔之，往也。〕为置医、巫以救疾病，以修祭祀，男女有昏，〔师古曰：昏，谓婚姻配合也。〕生死相恤，坟墓相从，种树畜长，〔师古曰：种树，谓桑、果之属。张晏曰：畜长，六畜也。贡父曰：所种、畜积、长茂。余谓畜长当从张说。畜，许六翻。长，知两翻。〕室屋完安。此所以使民乐其处而有长居之心也。〔乐，音洛。〕\n\n 　　臣又闻古之制边县以备敌也，使五家为伍，伍有长，〔长，知两翻。〕十长一里，里有假士，四里一连，连有假五百，十连一邑，邑有假候，〔服虔曰：假，音假借之假。五百，帅名也。师古曰：假，大也，工雅翻。仲冯曰：假，服说是。古者戍皆有期，代则不置。古曰假，谓其权设；犹假司马之类，亦非常置也。余谓五百，即后所谓伍伯也。贾公彦曰：伍伯者，汉制，五人为伍；伯，长也。沈约曰：旧说，古者君行师从，卿行旅从；旅者，五百人也，今诸官府至郡各置五百四，以象师从、旅从，依古义也。候，即军候也。〕皆择其邑之贤材有护、〔师古曰：有保护之能者也。〕习地形、知民心者；居则习民于射法，出则教民于应敌。故卒伍成于内，则军政定于外。服习以成，勿令迁徙，〔师古曰：各守其业也。〕幼则同游，长则共事。〔长，知两翻。〕夜战声相知，则足以相救；昼战目相见，则足以相识；驩爱之心，足以相死。如此而劝以厚赏，威以重罚，则前死不还踵矣。〔师古曰：还踵，回旋其足也。还，音旋。〕所徙之民非壮有材者，但费衣粮，不可用也；虽有材力，不得良吏，犹亡功也。〔亡，古无字通。〕\n\n 　　陛下绝匈奴不与和亲，臣窃意其冬来南也；〔师古曰：意，儗也。〕壹大治，则终身创矣。〔师古曰：创，惩艾也；初亮翻。〕欲立威者，始于折胶；〔苏林曰：秋气至，胶可折，弓弩可用；匈奴常以为候而出军。折，而设翻。〕来而不能困，使得气去，〔师古曰：使之得胜，逞志气而去。〕后未易服也。\"〔易，以豉翻。〕\n\n 　　错为人陗直刻深，〔师古曰：陗，与峭同。陗，谓峻陗也；章笑翻。韦昭曰：岸高曰峭。臣瓒曰：陗，峻陗。〕以其辩得幸太子，太子家号曰\"智囊\"。〔师古曰：言其一身所有皆是智算，若囊橐之盛物也。〕\n\n 　　十二年（癸酉，公元前一六八年）\n\n 　　冬，十二月，河决酸枣，东溃金堤、东郡；大兴卒塞之。〔班志，酸枣县属陈留郡。师古曰：金堤在东郡白马界，今滑州。括地志：金堤，一名千里堤，在白马县东五里。余据河堤自汴口以东，缘河积石为堰，通河古口，咸曰金堤。又水经注：濮阳县故城在河南，与卫县分水；城北十里有瓠河口，有金堤。塞，悉则翻。〕\n\n 　　春，三月，除关，无用传。〔张晏曰：传，信也；若今过所也。如淳曰：两行书缯帛，分持其一，出入关，合之乃得过，谓之传也。李奇曰：传，棨也。师古曰：张说是也。古者或用棨，或用缯帛；棨者，刻木为合符也。康曰：传以木为之，长尺五，书符于上为信。传，张恋翻。〕\n\n 　　鼂错言于上曰：\"圣王在上而民不冻饥者，非能耕而食之，织而衣之也，为开其资财之道也。〔食，祥吏翻。衣，于既翻。为，于伪翻。〕故尧有九年之水，汤有七年之旱，而国亡捐瘠者，〔孟康曰：肉腐为瘠。捐，骨不埋者。或曰：捐，谓有饥相弃捐者；或谓贫乞者为捐。苏林曰：瘠，音渍。师古曰：瘠，瘦病也；言无相弃捐而瘦病者耳，不当音渍也；贫乞之释，尤疏僻焉。亡，古无字通。〕以畜积多而备先具也。今海内为一，土地人民之众不减汤、禹，加以无天灾数年之水旱，而畜积未及者，何也？地有遗利，民有余力；生谷之土未尽垦，山泽之利未尽出，游食之民未尽归农也。\n\n 　　夫寒之于衣，不待轻暖；〔师古曰：荀御风霜，不求美丽也。〕饥之于食，不待甘旨；〔师古曰：旨，美也。〕饥寒至身，不顾廉耻。人情，一日不再食则饥，终岁不制衣则寒。夫腹饥不得食，肤寒不得衣，虽慈父不能保其子，君安能以有其民哉！明主知其然也，故务民于农桑，薄赋敛，〔敛，力赡翻。〕广畜积，以实仓廪，备水旱，故民可得而有利也。民者，在上所以牧之；民之趋利，如水走下，四方无择也。〔趋，七喻翻。走，音奏。〕\n\n 　　夫珠、玉、金、银，饥不可食，寒不可衣；然而众贵之者，以上用之故也。其为物轻微易藏，〔易，以豉翻；下同。〕在于把握，可以周海内而无饥寒之患。〔师古曰：周，谓周遍而游行。〕此令臣轻背其主〔背，蒲妹翻。〕而民易去其乡，盗贼有所劝，亡逃者得轻资也。粟、米、布、帛，生于地，长于时，聚于力，非可一日成也；〔长，知两翻；下同。〕数石之重，中人弗胜，〔师古曰：中人者，处强弱之中也。胜，音升。〕不为奸邪所利，一日弗得而饥寒至。是故明君贵五谷而贱金玉。\n\n 　　今农夫五口之家，其服役者不下二人，〔师古曰：服，事也；服公事之役也。〕其能耕者不过百畮，百畮之收不过百石。春耕，夏耘，秋获，冬藏，伐薪樵，治官府，给繇役；〔治，直之翻。繇，与傜同；后以义推。〕春不得避风尘，夏不得避暑热，秋不得避阴雨，冬不得避寒冻，四时之间无日休息；又私自送往迎来、吊死问疾、养孤长幼在其中。勤苦如此，尚复被水旱之灾，〔复，扶又翻。被，皮义翻。〕急政暴赋，赋敛不时，朝令而暮改。〔敛，力赡翻。〕有者半贾而卖，〔师古曰：本直千钱，止得五百也。贾，读曰价。〕无者取倍称之息，〔如淳曰：取一偿二为倍称。师古曰：称，举也，今俗所谓举钱者也。余谓如说是。称，尺证翻。〕于是有卖田宅，鬻妻子【章：甲十五行本\"妻子\"作\"子孙\"；乙十一行本同；退斋校同。 】以偿责者矣。而商贾，大者积贮倍息，小者坐列贩卖，〔师古曰：行卖曰商，坐贩曰贾。列，市列也，若今市中卖物行也。贾，音古。贮，丁吕翻。〕操其奇赢，日游都市，〔操，千高翻。师古曰：上所急求，则其价倍贵。〕故其男不耕耘，女不蚕织，衣必文采，食必粱肉；〔师古曰：粱，好粟也，即今之粱米。〕无农夫之苦，有仟伯之得。〔师古曰：仟，谓千钱；伯，谓百钱也。白，莫白翻，今俗犹谓百钱为一伯。〕因其富厚，交通王侯，力过吏势，以利相倾；千里游敖，冠盖相望，乘坚、策肥、履丝、曳缟、〔乘坚车，策肥马。师古曰：坚，谓好车也。缟，皓素也；缯之精白者也。〕此商人所以兼并农人，农人所以流亡者也。\n\n 　　方今之务，莫若使民务农而已矣。欲民务农，在于贵粟；贵粟之道，在于使民以粟为赏罚。今募天下入粟县官，得以拜爵，得以除罪。如此，富人有爵，农民有钱，粟有所渫。〔师古曰：渫，散也，先列翻。〕夫能入粟以受爵，皆有余者也；取于有余以供上用，则贫民之赋可损，〔师古曰：损，减也。〕所谓损有余，补不足，令出而民利者也。今令民有车骑马一匹者，复卒三人；〔如淳曰：复三卒之算钱也；或曰：除三夫不作甲卒也。师古曰：当为卒者，免其三人；不为卒者，复其钱。复，方目翻。〕车骑者，天下武备也，故为复卒。〔为，于伪翻。〕神农之教曰：『有石城十仞，〔应劭曰：仞，六尺五寸也。师古曰：此说非也；八尺曰仞，取人伸臂之一寻也。〕汤池百步，〔师古曰：池，城边池也、以沸汤为池，不可辄近，言严固之甚。〕带甲百万，而无粟，弗能守也。』以是观之，粟者，王者大用，政之本务。今民入粟受爵至五大夫以上，〔师古曰：五大夫，第九爵。〕乃复一人耳，此其与骑马之功相去远矣。爵者，上之所擅，〔师古曰：擅，专也。〕出于口而无穷；粟者，民之所种，生于地而不乏。夫得高爵与免罪，人之所甚欲也；使天下人入粟于边以受爵、免罪，不过三岁，塞下之粟必多矣。\"\n\n 　　帝从之，令民入粟于边，拜爵各以多少级数为差。〔时令入粟六百石爵上造，稍增至四千石为五大夫，万二千石为大庶长。〕\n\n 　　错复奏言：\"陛下幸使天下入粟塞下以拜爵，甚大惠也。〔复，扶又翻；下同。〕窃恐塞卒之食不足用，大渫天下粟。边食足以支五岁，可令入粟郡县矣；〔师古曰：入诸郡县以备凶灾也。〕郡县足支一岁以上，可时赦，勿收农民租。如此，德泽加于万民，民愈勤农，大富乐矣。\"〔乐，音洛。〕\n\n 　　上复从其言，诏曰：\"道民之路，在于务本。〔道，读曰导。〕朕亲率天下农，十年于今，而野不加辟，〔师古曰：辟，读曰辟，开也。〕岁一不登，民有饥色；〔师古曰：登，成也；言五谷一岁不成则众庶饥馁，是无蓄积故也。〕是从事焉尚寡〔师古曰：从事，谓从农事也。〕而吏未加务。吾诏书数下，岁劝民种树而功未兴，是吏奉吾诏不勤而劝民不明也。且吾农民甚苦而吏莫之省，将何以劝焉！〔数，所角翻。省，悉井翻。〕其赐农民今年租税之半。\"\n\n 　　十三年（甲戌，公元前一六七年）\n\n 　　1春，二月，甲寅，诏曰：\"朕亲率天下农耕以供粢盛，〔稷曰明粢，在器曰盛。盛，时征翻。〕皇后亲桑以供祭服；其具礼仪！\"\n\n 　　2初，秦时祝官有祕祝，〔应劭曰：祕祝之官，移过于下，国家讳之，故曰祕也。〕即有灾祥，辄移过于下。夏，诏曰：\"盖闻天道，祸自怨起而福繇德兴，百官之非，宜由朕躬。今祕祝之官移过于下，以彰吾之不德，朕甚弗取。其除之！\"\n\n 　　3齐太仓令淳于意有罪，〔太仓令，齐王国官也。姓谱：淳于出于姜姓，州公之后。〕当刑，诏狱逮系长安。〔师古曰：逮，及也；辞之所及，则追捕之，故谓之逮。一曰：逮者，在道将送，防御不绝，若今之传送囚。〕其少女缇萦上书曰：〔师古曰：缇，他弟翻；索隐音啼。萦，于营翻。〕\"妾父为吏，齐中皆称其廉平；今坐法当刑。妾伤夫死者不可复生，刑者不可复属，〔夫，音扶。复，扶又翻；下同。师古曰：属，联也，之欲翻。〕虽后欲改过自新，其道无繇也。〔繇，古由字通用。〕妾愿没入为官婢，〔汉制：永巷令典官婢。〕以赎父刑罪，使得自新。\"\n\n 　　天子怜悲其意，五月，诏曰：\"诗曰：『恺弟君子，民之父母。』〔师古曰：大雅泂酌之诗也。言君子有和乐简易之德，则其下尊之如父，亲之如母也。〕今人有过，教未施而刑已加焉，或欲改行为善而道无繇至，朕甚怜之！夫刑至断支体，刻肌肤，终身不息，〔行，下孟翻。断，端管翻。师古曰：息，生也。〕何其刑之痛而不德也！岂为民父母之意哉！其除肉刑，有以易之；及令罪人各以轻重，不亡逃，有年而免。〔孟康曰：其不亡逃者，满其年数，得免为庶人。〕具为令！\"〔师古曰：使更为条例。〕\n\n 　　丞相张苍、御史大夫冯敬奏请定律曰：\"诸当髡者为城旦、舂；〔髡，鬄也，谓去其发及其耏鬓。应劭曰：城旦者，旦起行治城；舂者，妇人不豫外傜，但舂作米：皆四岁刑也。〕当黥髡者钳为【章：乙十一行本作\"当黥者髡钳为\"。】城旦、舂；〔钳者，以铁束其颈。〕当劓者笞三百；当斩左止者笞五百；当斩右止及杀人先自告及吏坐受赇、枉法、守县官财物而即盗之、已论而复有笞罪者皆弃市。〔师古曰：止，足也；当斩右足者，以其罪次重，故从弃市也。杀人先自告，谓杀人先自首得免罪者也。吏受赇枉法，谓受赂而曲公法者也。守县官财物而即盗之，即今律所谓主守自盗者也。杀人害重、受赇、盗物赃污之身，故此三罪已被论而又犯笞，亦皆弃市。〕罪人狱已决为城旦、舂者，各有岁数以免。\"〔城旦、舂满三岁为鬼薪、白粲，鬼薪、白粲一岁为隶臣妾，隶臣妾一岁免为庶人；隶臣妾满二岁为司寇，司寇一岁及作如司寇二岁皆免为庶人。〕制曰：\"可。\"\n\n 　　六月，诏曰：\"农，天下之本，务莫大焉。今勤身从事而有租税之赋，是为本末者无以异也，〔李奇曰：本，农也；末，贾也。言农与贾俱出租无异也，故除田租。〕其于劝农之道未备。其除田之租税！\"\n\n 　　十四年（乙亥，公元前一六六年）\n\n 　　冬，匈奴老上单于十四万骑入朝那、萧关，〔班志，朝那县属安定郡。应劭曰：史记，故戎那邑也。萧关在朝那界，唐属原州之境，后置萧关县，为武州治所。史记正义曰：萧关，今古陇山关，在原州平凉县界。〕杀北地都尉昂，〔徐广曰：昂，姓段。师古曰：非也，姓孙。昂，五郎翻。〕虏人民畜产甚多；遂至彭阳，使奇兵入烧回中宫，侯骑至雍、甘泉。〔班志，彭阳县属安定郡。师古曰：即今彭原县。括地志：彭阳县故城，在今泾州临泾县东二十里彭原。宁州雍县，班志属扶风。骑，奇寄翻；下同。〕帝以中尉周舍、郎中令张武为将军，发车千乘、〔乘，绳证翻。〕骑卒十万军长安旁，以备胡寇；而拜昌侯卢卿为上郡将军，甯侯魏遫为北地将军，隆虑侯周竈为陇西将军，屯三郡。〔昌侯\"卢卿\"，功臣表作\"旅卿\"，古字借用也。姓谱：姜姓之后封于卢，以国为氏，与甯侯、隆虑侯皆高祖功臣。昌侯国属琅邪郡。甯侯国在河内修武县界。隆虑侯国亦属河内郡。三人分屯三郡，故各以郡为将军号。遫，古速字。〕上亲劳军，勒兵，申教令，赐吏卒，自欲征匈奴。群臣谏，不听；皇太后固要，上乃止。〔劳，力到翻。文颖曰：要，劫也，哀痛祝誓之言。余谓固要，力止也。要，读曰邀。康力笑翻，非也。〕于是以东阳侯张相如为大将军，成侯董赤、〔成侯董赤，高帝力臣董渫之子。成侯国属涿郡。赤，史记正义音赫。〕内史栾布皆为将军，击匈奴。单于留塞内月余，乃去。汉逐出塞即还，不能有所杀。\n\n 　　上辇过郎署，问郎署长冯唐曰：〔署，郎舍也。长，知两翻。〕\"父家何在？\"对曰：\"臣大父赵人，父徙代。\"上曰：\"吾居代时，吾尚食监高祛〔尚食监，主膳食之官。祛，音区。〕数为我言赵将李齐之贤，战于巨鹿下。〔当是秦将王离围巨鹿时。数，所角翻。为，于伪翻。〕今吾每饭意未尝不在巨鹿也。〔每食时，念高祛所言，其心未尝不在巨鹿。〕父知之乎？\"唐对曰：\"尚不如廉颇、李牧之为将也。\"上搏髀曰：〔搏，拊也。左传曰：搏膺而踊。髀，音陛。〕\"嗟乎，吾独不得廉颇、李牧为将！吾岂忧匈奴哉！\"唐曰：\"陛下虽得廉颇、李牧，弗能用也。\"\n\n 　　上怒，起，入禁中，良久，召唐，让曰：\"公柰何众辱我，独无间处乎！\"〔师古曰：何不于隙间之处而言。〕唐谢曰：\"鄙人不知忌讳。\"上方以胡寇为意，乃卒复问唐曰：〔卒，子恤翻。〕\"公何以知吾不能用廉颇、李牧也？\"唐对曰：\"臣闻上古王者之遣将也，跪而推毂，曰：『阃以内者，寡人制之：阃以外者，将军制之。』〔推，吐雷翻。阃，苦本翻，门橛也。〕军功爵赏皆决于外，归而奏之，此非虚言也。臣大父言：李牧为赵将，居边，军市之租，〔索隐曰：军中立市，市有税；税即租也。〕皆自用飨士；赏赐决于外，不从中覆也。〔师古曰：覆，谓覆白之也。一说，不从中覆校其所用之数，亦通。〕委任而责成功，故李牧乃得尽其智能；选车千三百乘，〔乘，绳证翻。〕彀骑万三千，百金之士十万，〔弓弩引满为彀；谓骑兵能射者。服虔曰：良士直百金。晋灼曰：百金，喻贵重也。彀，古候翻。骑，奇寄翻。〕是以北逐单于，破东胡，灭澹林，〔澹林，即襜褴。澹，丁甘翻。〕西抑强秦，南支韩、魏；当是之时，赵几霸。〔几，居依翻。〕其后会赵王迁立，用郭开谗，卒诛李牧，〔事见六卷始皇十八年。卒，子恤翻。〕令颜聚代之；是以兵破士北，为秦所禽灭。今臣窃闻魏尚为云中守，〔守，式又翻。〕其军市租尽以飨士卒，私养钱〔服虔曰：私廪假钱。索隐曰：按汉市肆租税之入为私奉养。服虔曰：私廪假钱是也。或云：官所别给也。余谓当从汉书以私养钱属下句。〕五日一椎牛，自飨宾客、军吏、舍人，是以匈奴远避，不近云中之塞。〔近，其靳翻。〕虏曾一入，尚率车骑击之，所杀甚众。夫士卒尽家人子，〔师古曰：家人子，谓庶人家之子也。〕起田中从军，安知尺籍、伍符！〔李奇曰：尸籍，所以书军令；伍符，军士伍伍相保之符信也。如淳曰：汉军法曰：吏卒斩首，以尺籍书下县移郡；令人故行不行，夺劳二岁。伍符，亦什五之符要节度也。或曰：以尺简书，故曰尺籍也。索隐曰：按尺籍者，谓书其斩首之功于一尺之板。伍符者，令军人伍伍相保，不容奸诈也。〕终日力战，斩首捕虏，上功幕府，〔上，时掌翻。〕一言不相应，〔索隐曰：应，一陵翻，谓数不同也。余谓相应之应，当从去声。〕文吏以法绳之，其赏不行；而吏奉法必用。臣愚以为陛下赏太轻，罚太重。且云中守魏尚坐上功首虏差六级，陛下下之吏，削其爵，罚作之。〔苏林曰：一岁刑为罚作。下之，遐嫁翻。〕由此言之，陛下虽得廉颇、李牧，弗能用也！\"上说。〔说，应曰悦。〕是日，令唐持节赦魏尚，复以为云中守，而拜唐为车骑都尉。〔详考班表：汉无车骑都尉官。时使唐主中尉及郡国车士。〕\n\n 　　春，诏广增诸祀坛场、圭币，〔师古曰：筑土为坛、除土为场；圭币，所以荐神。〕且曰：\"吾闻祠官祝厘，〔如淳曰：厘，福也。师古曰：\"厘\"，本作\"禧\"，假借用耳；音禧。祝，职救翻。〕皆归福于朕躬，不为百姓，〔为，于伪翻。〕朕甚愧之。夫以朕之不德，而专飨独美其福，百姓不与焉，是重吾不德也。〔与，读曰预。师古曰：重，直用翻。〕其令祠官致敬，无有所祈！\"\n\n 　　是岁，河间文王辟强薨。\n\n 　　初，丞相张苍以为汉得水德，鲁人公孙臣以为汉当土德，其应，黄龙见；苍以为非，【章：甲十五行本\"非\"下有\"是\"字；乙十一行本同；孔本同。】罢之。〔公孙臣上书曰：\"始，秦得水德；推终始传，汉当土德。土德之应，黄龙见；宜改正朔，服色尚黄。\"张苍以为：\"汉乃水德，河决金堤，其符也。公孙臣言非是，罢之。\"见，贤遍翻。〕\n\n 　　十五年（丙子，公元前一六五年）\n\n 　　春，黄龙见成纪。〔班志，成纪县属天水郡，庖牺所生处。见，贤遍翻。〕帝召公孙臣，拜为博士，与诸生申明土德，草改历、服色事。〔师古曰：草，谓创造之。〕张苍由此自绌。\n\n 　　夏，四月，上始幸雍，郊见五帝，〔秦立白帝、赤帝、黄帝、青帝畤于雍，汉高帝又立黑帝畤，故雍有五帝畤。雍，于用翻。见，贤遍翻。〕赦天下。\n\n 　　九月，诏诸侯王、公卿、郡守举贤良、能直言极谏者，〔守、式又翻。〕上亲策之。太子家令鼂错对策高第，擢为中大夫。错又上言宜削诸侯及法令可更定者，〔更，工衡翻。〕书凡三十篇。上虽不尽听，然奇其材。\n\n 　　是岁，齐文王则、河间哀王福皆薨，无子，国除。〔齐王则，哀王襄之子，悼惠王肥之孙。河间王福，辟强之子。赵幽王子遂之孙。〕\n\n 　　赵人新垣平以望气见上，言长安东北有神，气成五采。于是作渭阳五帝庙。〔韦昭曰：在渭城。师古曰：郊祀志云：在长安东北，非渭城也；韦说谬矣。余据水北为阳，长安在渭南，渭城在渭北，五帝庙或在渭城界，韦说未可非也。括地志：渭阳五帝庙，在雍州咸阳县东三十里。〕\n\n 　　十六年（丁丑，公元前一六四年）\n\n 　　夏，四月，上郊祀五帝于渭阳五帝庙。于是贵新垣平至上大夫，〔周官有上大夫。汉官有太中大夫、中大夫、谏大夫；爵十九级，有大夫、五大夫，而上大夫不见于表。〕赐累千金；而使博士、诸生刺六经中作王制，〔师古曰：刺，采取也；七赐翻。即今礼记王制篇是也。〕谋议巡狩、封禅事，又于长门道北立五帝坛。〔如淳曰：长门，亭名，在长安城东南。括地志：长门故亭，在雍州万年县东北苑中。〕\n\n 　　徙淮南王喜复为城阳王。又分齐为六国；丙寅，立齐悼惠王子在者六人：杨虚侯将闾为齐王，安都侯志为济北王，武成侯贤为菑川王，白石侯雄渠为胶东王，平昌侯昂为胶西王，仂侯辟光为济南王。淮南厉王子在者三人：阜陵侯安为淮南王，安阳侯勃为衡山王，阳周侯赐为庐江王。〔十一年，徙城阳王喜王淮南，今复其旧；将复以淮南地分王厉王三子安、勃、赐也。杨虚，据水经，河水过杨虚县；注引地理志曰：杨虚，平原之隶县也，城在高唐之西南；而班志无此县，不知郦道元所谓志者何志也。史记正义曰：安都故城，在瀛州高阳县西南三十九里。济北王，都卢。\"武成\"，史记作\"武城\"。索隐曰：武城县属平原。正义曰：贝州县。菑川王，都剧。班志，金城郡有白石县。正义曰：白石故城，在德州安德县北二十里。胶东王，都即墨。班志，平昌，侯国，属平原郡。胶西王，都高苑。仂，侯国，属平原郡。济南王，都东平陵。阜陵县属九江郡。淮南王，都寿春。安阳属汝南郡。衡山王，都六。阳周县属上郡。庐江王，都江南。济，子礼翻。仂，音力。〕\n\n 　　秋，九月，新垣平使人持玉杯上书阙下献之。平言上曰：\"阙下有宝玉气来者。\"已，视之，果有献玉杯者，刻曰\"人主延寿\"。平又言：\"臣候日再中。\"居顷之，日却，复中。于是始更以十七年为元年，〔复，扶又翻。〕令天下大酺。〔汉律：三人无故群饮，罚金四两。今诏横赐得会聚饮食。师古曰：酺，布也；言王德布于天下而合聚饮食为酺。周礼族师：春秋祭酺。注：酺者，为人烖害之神也。有马酺，有蝝螟之酺与人鬼之酺，亦为坛位如云禜。族长无饮酒之礼，因祭酺而与其民以长幼相献酬焉。正义曰：古者祭酺，聚钱饮酒，故后世听民聚饮，皆谓之酺。汉书，每有嘉庆，令民大酺，是其事也。彼注云因祭酺而与其民长幼相酬，郑注所谓祭酺，合醵也。酺，音蒲。〕平言曰：\"周鼎亡在泗水中。今河决，通于泗，臣望东北汾阴直有金宝气，〔班志，汾阴县属河东郡。师古曰：直，谓正当分阴也。宋白曰：蒲州宝鼎县，古纶氏地，夏少康所邑也。汾水南流过县，汉置汾阴县，今县北九十里汾阴故城是也。〕意周鼎其出乎！兆见，不迎则不至。\"于是上使使治庙汾阴，南临河，欲祠出周鼎。〔见，贤遍翻。〕\n\n 　　後元年（戊寅，公元前一六三年）\n\n 　　冬，十月，人有上书告新垣平\"所言皆诈也\"；下吏治，诛夷平。〔师古曰：夷者，平也；谓尽平除其家室、宗族。下，遐嫁翻。〕是后，上亦怠于改正、服、鬼神之事，〔师古曰：正，正朔也；服，服色在。正，之成翻。〕而渭阳、长门五帝，使祠官领，以时致礼，不往焉。\n\n 　　春，三月，孝惠皇后张氏薨。〔孝惠皇后，张敖之女；诸吕之诛，徙居北宫。张晏曰：后党于吕氏，故不曰崩。〕\n\n 　　诏曰：\"间者数年不登，又有水旱、疾疫之灾，朕甚忧之。愚而不明，未达其咎：意者朕之政有所失而行有过与？〔与，与欤同；下同。〕乃天道有不顺，地利或不得，人事多失和，鬼神废不享与？何以致此？将百官之奉养或废，无用之事或多与？何其民食之寡乏也？夫度田非益寡〔师古曰：度，谓量计之。度，徒各翻。〕而计民未加益，以口量地，〔量，音良。〕其于古犹有余；而食之甚不足者，其咎安在？无乃百姓之从事于末以害农者蕃，〔师古曰：蕃，多也，扶元翻。〕为酒醪以靡谷者多，〔师古曰：醪，汁滓酒也。靡，散也。醪，来高翻。靡，音糜。〕六畜之食焉者众与？〔六畜，马、牛、羊、犬、豕、鸡。畜、许救翻。〕细大之义，吾未得其中，〔师古曰：中，竹仲翻。〕其与丞相、列侯、吏二千石、博士议之；有可以佐百姓者，率意远思，无有所隐！\"\n\n 　　二年（己卯，公元前一六二年）\n\n 　　夏，上行幸雍棫阳宫。〔黄图曰：棫阳宫，秦昭王所起。括地志：在岐州扶风县东北。棫，音域。〕\n\n 　　六月，代孝王参薨。〔参，前二年封于太原，三年徙代。〕\n\n 　　匈奴连岁入边，杀略人民、畜产甚多；云中、辽东最甚，〔辽东，战国时燕之东北境，秦置郡。〕郡万余人。上患之，乃使使遗匈奴书。〔遗，于季翻。〕单于亦使当户报谢，〔匈奴官自左、右贤王至左、右大当户，凡二十四长。〕复与匈奴和亲。\n\n 　　八月，戊戌，丞相张苍免。帝以皇后弟窦广国贤、有行，欲相之，〔相，息亮翻、行，下孟翻。〕曰：\"恐天下以吾私广国，久念不可。\"而高帝时大臣，余见无可者。谓高帝大臣薨逝之余，其见存之臣无可相者。〔见，贤遍翻。〕御史大夫梁国申屠嘉，〔庄子有申徒狄，夏之贤人也。一曰：申徒，楚官号。姓谱：申侯之后，支子居安定屠原，因为申屠氏。〕故以材官蹶张从高帝，〔梁国本秦砀郡，汉为梁国。如淳曰：材官之多力者，能脚踢强弩张之，故曰蹶张。律有蹶张士。师古曰：今之弩，以手张者为擘张，以足蹋者为蹶张。蹶，音厥。〕封关内侯；庚午，以嘉为丞相，封故安侯。〔班志：故安县属涿郡。括地志：今易州界武阳城中东南隅故城是也。〕嘉为人廉直，门不受私谒。是时，太中大夫邓通方爱幸，赏赐累巨万；帝尝燕饮通家，其宠幸无比。嘉尝入朝，而通居上旁，有怠慢之礼。嘉奏事毕，因言曰：\"陛下幸爱群臣，则富贵之；至于朝廷之礼，不可以不肃。\"〔师古曰：肃，敬也。〕上曰：\"君勿言，吾私之。\"〔师古曰：言欲私告戒之。〕罢朝，坐府中，〔风俗通：府，聚也，公、卿、牧、守道德之所聚也；又舍也。〕嘉为檄召通诣丞相府，〔师古曰：檄，木书也，长二尺。〕不来，且斩通。通恐，入言上；上曰：\"汝第往，吾令使人召若。\"通诣丞相府，【章：乙十一行本无\"府\"字；孔本同。】免冠、徒跣，顿首谢嘉。嘉坐自如，弗为礼，责曰：\"夫朝廷者，高帝之朝廷也。通小臣，戏殿上，大不敬，当斩。吏！今行斩之！\"〔如淳曰：嘉语其吏曰：\"今便行斩之\"。〕通顿首，首尽出血，不解。上度丞相已困通，〔度，徒洛翻。〕使使持节召通而谢丞相：\"此吾弄臣，君释之！\"邓通既至，为上泣曰：\"丞相几杀臣！\"〔为，于伪翻。几，居希翻。〕\n\n 　　三年（庚辰，公元前一六一年）\n\n 　　春，二月，上行幸代。\n\n 　　是岁，匈奴老上单于死，子军臣单于立。\n\n 　　四年（辛巳，公元前一六零年）\n\n 　　夏，四月，丙寅晦，日有食之。〔月末为晦。天文书，晦则日月相沓，月在日后，则光体伏矣。〕\n\n 　　五月，赦天下。\n\n 　　上行幸雍。\n\n 　　五年（壬午，公元前一五九年）\n\n 　　春，正月，上行幸陇西；三月，行幸雍；秋，七月，行幸代\n\n 　　六年（癸未，公元前一五八年）\n\n 　　冬，匈奴三万骑入上郡，三万骑入云中，所杀略甚众，烽火通于甘泉、长安。〔文颖曰：边方备胡寇作高土，橹上作桔槔，桔槔头兜零，以薪草置其中，常低之。有寇，即燃火举之以相告，曰烽。又多积薪，寇至即燃之，以望其烟，曰燧。〕以中大夫令免为车骑将军，屯飞狐；〔师古曰：中大夫，官名；其人姓令名免耳。此诸将军下至徐厉皆书姓，而徐广以为中大夫令是官名，此说非也。据百官表：景帝初改卫尉为中大夫令，文帝时无此官；而中大夫是郎中令属官，秩比二千石。索隐曰：据风俗通：令姓，楚令尹子文之后。虞世南曰：中大夫令是史家追书耳。〕故楚相苏意为将军，屯句注；〔句，音钩。〕将军张武屯北地；〔秦灭义渠，置北地郡。〕河内太守周亚夫为将军，次细柳；〔项羽以河内郡为殷国；高帝灭殷，复置河内郡。服虔曰：细柳在长安西北。如淳曰：长安细柳仓在渭北，近石徼。张揖曰：在昆明池南，今有柳市是也。臣瓒曰：一宿曰宿，再宿曰信，过信为次。师古曰：匈奴传云：置三将军，军长安西细柳、渭北棘门、霸上，此则细柳不在渭北，揖说是也。索隐曰：按三辅故事：细柳在直城门外阿房宫西北维。旧唐书：肃宗母元献杨后葬细柳原。〕宗正刘礼为将军，次霸上；祝兹侯徐厉为将军，次棘门；〔宗正，秦官，掌亲属；汉因之。徐厉，高祖功臣，吕后四年封祝兹侯。史记表作\"松滋\"。班志，松滋县属庐江郡。孟康曰：棘门在长安北，秦时宫门也。如淳曰：棘门在横门外。横门，长安城北出西头第一门。〕以备胡。上自劳军，至霸上及棘门军，直驰入，将以下骑送迎。〔劳，力到翻。将，即亮翻；下其将同。骑，奇寄翻。〕已而之细柳军，〔之，往也。〕军士吏被甲，锐兵刃，彀弓弩持满，〔被，皮义翻。彀，古候翻。〕天子先驱至，不得入。先驱曰：〔师古曰：先驱导驾，若今之武候队矣。〕\"天子且至！\"军门都尉曰：\"将军令曰：『军中闻将军令，不闻天子之诏。』\"居无何，上至，又不得入。于是上乃使使持节诏将军：\"吾欲入营劳军。\"亚夫乃传言\"开壁门。\"壁门士请车骑曰：\"将军约：军中不得驰驱。\"于是天子乃按辔徐行。至营，将军亚夫持兵揖曰：\"介胄之士不拜，请以军礼见。\"〔礼：介者不拜。见，贤遍翻。〕天子为动，改容，式车，〔为，于伪翻。〕使人称谢：\"皇帝敬劳将军。\"成礼而去。既出军门，群臣皆惊。上曰：\"嗟乎，此真将军矣！曩者霸上、棘门军若儿戏耳，其将固可袭而虏也。至于亚夫，可得而犯耶！\"称善者久之。月余，汉兵至边，匈奴亦远塞，〔远，于愿翻。〕汉兵亦罢。乃拜周亚夫为中尉。〔为以亚夫属太子张本。〕\n\n 　　夏，四月，大旱，蝗。〔师古曰：蝗，即螽也，食苗为灾；今俗呼为簸蝩。说文曰：一曰蝝，一曰蝗，蝗，户光翻。蝩，音钟。〕令诸侯无入贡；弛山泽，〔师古曰：弛，解也；解而不禁，与众庶同其利。〕减诸服御，损郎吏员；发仓庾以振民；〔应劭曰：水漕仓曰庾。胡公曰：在邑曰仓，在野曰庾。康曰：凡仓无屋曰庾。〕民得卖爵。\n\n 　　七年（甲申，公元前一五七年）\n\n 　　夏，六月，己亥，帝崩于未央宫。〔臣瓒曰：寿四十六。〕遗诏曰：\"朕闻之：盖天下万物之萌生，靡不有死；死者，天地之理，万【章：乙十一行本无\"万\"字。】物之自然，奚可甚哀！当今之世，咸嘉生而恶死，〔恶，乌路翻。〕厚葬以破业，重服以伤生，吾甚不取。且朕既不德，无以佐百姓；今崩，又使重服久临〔师古曰：临，哭也，力禁翻；下出临、服临、当临、夕临、哭临音同。〕以罹寒暑之数，〔师古曰：罹，音离，遭也。〕哀人父子，伤长老之志，损其饮食，绝鬼神之祭祀，以重吾不德，谓天下何！朕获保宗庙，以眇眇之身〔师古曰：眇眇，犹言细末也。〕托于天下君王之上，二十有余年矣。赖天之灵，社稷之福，方内安宁，〔方内，四方之内也。〕靡有兵革。朕既不敏，常惧过行以羞先帝之遗德，〔师古曰：过行，行有过失也。羞，谓忝辱也。行，下孟翻。〕惟年之久长，惧于不终。今乃幸以天年得复供养于高庙，其奚哀念之有！〔帝自谦，以谓得终其天年以从先帝幸矣，奚哀念之有乎！供，居用翻。养，羊亮翻。〕其令天下吏民：令到，出临三日，皆释服；毋禁取妇、嫁女、祠祀、饮酒、食肉；〔取，读曰娶。〕自当给丧事服临者，皆无跣；〔跣，先典翻，足亲地也。〕绖带毋过三寸；毋布车及兵器；〔应劭曰：毋以布衣车及兵器也。服虔曰：不施轻车介士也。师古曰：应说是也。〕毋发民哭临宫殿中；殿中当临者，皆以旦夕各十五举音，礼毕罢；非旦夕临时，禁毋得擅哭临；已下棺，服大功十五日，小功十四者，纤七日，释服。〔丧礼：大功之服，七升、八升、九升；小功，十升、十一升、十二升。再期而大祥，逾月而禫；禫而纤，无所不佩。郑注云：大祥，除衰杖。黑经白纬曰纤。旧说：纤，冠者采缨也。无所不佩者，纷帨之属如平常也。孔氏正义曰：禫而纤者，禫祭之时，玄冠朝服；禫祭既讫，而首着纤冠，身着素端黄裳；以至吉祭，无所不佩者，吉祭之时，身寻常吉服，平常所服之物无不佩也。服虔曰：大功、小功，布也；纤，细布衣也。应劭曰：凡三十六日而释服矣，此以日易月也。师古曰：此丧制者，文帝自率己意创而为之，非有取于周礼也。何为以日易月乎！三年之丧，其实二十七月，岂有三十六月之文！禫又无七月也。应氏既失之于前，近代学者因循缪说，未之思也。贡父曰：文帝制此丧服，断自已葬之后；其未葬之前，则服斩衰。汉诸帝自崩至葬有百余日者，未葬则服不除矣。翟方进传：\"后母终，既葬，三十六日起视事\"，其证也。说者遂以日易月，又不通计葬之日，皆大谬也。考之文帝意，既葬除重服，制大功、小功，所以渐即吉耳。贾公彦曰：布之精粗，斩衰三升；齐衰有三等：或四升，或五升，或六升；小功、大功如前说；缌麻十五升，抽去半；朝服十五升。〕他不在令中者，皆以此令比类从事。〔师古曰：言此诏中无文者，皆以类比而行事。〕布告天下，使明知朕意。霸陵山川因其故，毋有所改。〔应劭曰：因山为藏，不复起坟，山下川流不遏绝，就其水名以为陵号耳。师古曰：霸陵在长安东南。〕归夫人以下至少使。\"〔应劭曰：夫人已下，有美人、良人、八子、七子、长使、少使、皆遣归家，重绝人类。〕乙巳，葬霸陵。\n\n 　　帝即位二十三年，宫室、苑囿、车骑、服御，无所增益；有不便，辄弛以利民。尝欲作露台，召匠计之，直百金。上曰：\"百金，中人十家之产也。吾奉先帝宫室，尝恐羞之，何以台为！\"〔师古曰：中，谓不富不贫。今新丰县南骊山之顶有露台乡，极为高显，犹有文帝所欲作台之处。〕身衣弋绨；〔如淳曰：弋，皂也。师古曰：弋，黑色。衣，于既翻。〕所幸慎夫人，衣不曳地；帷帐无文绣；以示敦朴，为天下先。治霸陵，皆瓦器，不得以金、银、铜、锡为饰；因其山，不起坟。〔古者墓而不坟。坟者，聚土使之高大也。皇甫谧曰：汉长陵高十三丈，阳陵高十四丈；安陵三十余丈，则不度甚矣。治，直之翻。〕吴王诈病不朝，赐以几杖。群臣袁盎等谏说虽切，常假借纳用焉。张武等受赂金钱，觉，更加赏赐以愧其心；专务以德化民。是以海内安宁，家给人足，后世鲜能及之。〔鲜，息浅翻。〕\n\n 　　丁未，太子即皇帝位。〔郑樵曰：汉大歛毕，三公奏：\"尚书顾命，太子即日即天子位于柩前。请太子即皇帝位，皇后为皇太后\"。奏可，群臣皆出，吉服入会，如仪。太尉升自阼阶，当柩御坐，北面稽首，读册毕，以传国玉玺绶东面跪授；皇太子即皇帝位，告令群臣，群臣皆伏称万岁，或大赦天下。群臣百僚罢，入，成丧服，如礼。〕尊皇太后薄氏曰太皇太后，皇后曰皇太后。〔帝祖母曰太皇太后，帝母曰皇太后。〕\n\n 　　九月，有星孛于西方。〔孛，蒲内翻。〕\n\n 　　是岁，长沙王吴着薨，无子，国除。〔高帝封吴芮为长沙王，传成王臣，共哀王回、共王右，至着而绝。\"着\"，汉书作\"差\"。〕\n\n 　　孝景皇帝上〔荀悦曰：讳\"启\"之字曰\"开\"。文帝长子也。应劭曰：礼諡法：布义行刚曰景。〕\n\n 　　元年（乙酉，公元前一五六年）\n\n 　　冬，十月，丞相嘉等奏：\"功莫大于高皇帝，德莫盛于孝文皇帝。高皇帝庙，宜为帝者太祖之庙；孝文皇帝庙，宜为帝者太宗之庙。天子宜世世献祖宗之庙，郡国诸侯宜各为孝文皇帝立太宗之庙。\"〔应劭曰：始取天下者曰祖，高帝称高祖是也。始治天下者曰宗，文帝称太宗是也。师古曰：应说非也。祖，始也，始受命也。宗，尊也，有德可尊。贡父曰：颜说非也。始受命称太祖耳；有功亦称祖，商祖甲是也。〕制曰：\"可。\"\n\n 　　夏，四月，乙卯，赦天下。\n\n 　　遣御史大夫青至代下与匈奴和亲。〔开封侯陶青，高祖功臣陶舍之子。〕\n\n 　　五月，复收民田半租，〔文帝十二年，赐民田租之半；次年，尽除田之租税；今复收半租。〕三十而税一。\n\n 　　初，文帝除肉刑，〔事见文帝十三年。〕外有轻刑之名，内实杀人；斩右止者又当死；斩左止者笞五百，当劓者笞三百，率多死。是岁，下诏曰：\"加笞与重罪无异；〔孟康曰：重罪，谓死刑。〕幸而不死，不可为人。〔师古曰：谓不能自起居也。〕其定律：笞五百曰三百，笞三百曰二百。\"\n\n 　　以太中大夫周仁为郎中令，张欧为廷尉，〔孟康曰：欧，音驱；索隐曰：于后翻。〕楚元王子平陆侯礼为宗正，〔平陆，战国时齐邑。班志，东平国有东平陆县，又，西河郡有平陆县。意礼所封者齐地。〕中大夫鼌错为左内史。仁始为太子舍人，〔内史掌治京邑，武帝建元六年始分左、右内史。疑\"左\"字衍。续汉志：太子舍人更直宿卫，如三署郎中。鼌，音朝，直遥翻。〕以廉谨得幸。张欧亦事帝于太子宫，虽治刑名家，为人长者；〔治，直之翻。长，知两翻。〕帝由是重之，用为九卿。欧为吏未尝言按人，专以诚长者处官；官属以为长者，亦不敢大欺。〔处，昌吕翻。〕\n\n 　　二年（丙戌，公元前一五五年）\n\n 　　冬，十二月，有星孛于西南。〔孛，蒲内翻。〕\n\n 　　令天下男子年二十始傅。〔师古曰：旧制二十三而传；今此二十，更为异制也。傅，读曰附。〕\n\n 　　春，三月，甲寅，立皇子德为河间王，阏为临江王，余为淮阳王，非为汝南王，彭祖为广川王，发为长沙王。〔河间王，都乐成。临江王，都江陵。淮阳王，都陈。汝南王，都平舆。广川王，都信都，长沙王，都长沙。阏，一易翻。〕\n\n 　　夏，四月，壬午，太皇太后薄氏崩。〔薄太皇，文帝母也。〕\n\n 　　六月，丞相申屠嘉薨。时内史鼌错数请间言事，辄听，宠幸倾九卿，〔汉正卿九，奉常、郎中令、卫尉、太仆、廷尉、典客、宗正、治粟内史、少府是也。数，所角翻。〕法令多所更定。〔更，工衡翻。〕丞相嘉自绌所言不用，疾错。错为内史，东出不便，更穿一门南出。南出者，太上皇庙堧垣也。〔三辅黄图：太上皇庙在长安香室街南，冯翊府北。武帝分内史为左右，后又改左内史为左冯翊。括地志；汉太上皇庙，在雍州长安县西北，长安故城中酒池之北。服虔曰：堧垣，宫外垣余地也。师古曰：内垣之外余地也。堧，而缘翻。〕嘉闻错穿宗庙垣，为奏，请诛错。客有语错，〔语，牛倨翻。〕错恐，夜入宫上谒，自归上。〔上谒，时掌翻。〕至朝，〔朝，直遥翻；下同。〕嘉请诛内史错。上曰：\"错所穿非真庙垣，乃外堧垣，故冗官居其中；〔师古曰：冗，谓散辈也，如今之散官。冗，如陇翻。〕且又我使为之，错无罪。\"丞相嘉谢。罢朝，嘉谓长史曰：\"吾悔不先斩错乃请之，为错所卖。\"至舍，因欧血而死。〔欧，于后翻。〕错以此愈贵。\n\n 　　秋，与匈奴和亲。\n\n 　　八月，丁未，以御史大夫开封侯陶青为丞相。〔班志，开封县属河南郡。姓谱：陶，陶唐氏之后。〕丁巳，以内史鼌错为御史大夫。\n\n 　　彗星出东北。〔彗，祥岁翻，又徐醉翻，又旋芮翻。〕\n\n 　　秋，衡山雨雹，大者五寸，深者二尺。〔大戴礼曰：孔会子曰：阳之专气为霰，阴之专气为雹。盛阳之气在雨水，则温暖而为雨，阴气薄而胁之不相入，则搏而为雹也。盛阴之气在雨水，则凝滞而为雪，阳气薄而胁之不相入，则消散而下，因水而为霰。雨，于具翻。〕\n\n 　　荧惑逆行守北辰，月出北辰间；岁星逆行天廷中。〔荧惑，火星。北辰，中宫天极星也。月有九行，黑道二，出黄道北，自立冬、冬至行之，青道二，出黄道东，立春、春分行之；赤道二，出黄道南，立夏、夏至行之；白道二，出黄道西，立秋、秋分行之。其去极有远近，终不能出北辰之间；出北辰间，失其行也。岁星，木星也。太微为天廷。据天文志：北极及太微，人君之位；或守之，或出之，或逆行经之，皆变也。又石氏星传曰：龙左角为天田，右角为天廷。孔颖达曰：春秋纬文：紫微宫为大帝，太微为天庭，中有五帝座。〕\n\n 　　梁孝王以窦太后少子故，有宠，王四十余城，〔少，诗沼翻。王，于况翻。〕居天下膏腴地。赏赐不可胜道，府库金钱且百巨万，〔巨万，万万也。胜，音升。〕珠玉宝器多于京师。筑东苑，方三百余里，广睢阳城七十里，〔唐宋州治宋城县，即汉睢阳。〕大治宫室，〔治，直之翻。〕为复道，自宫连属于平台三十余里。〔如淳曰：平台在梁东北，离宫所在。师古曰：今其城东二十里所有故台基，其处宽博，俗云平台也。属，之欲翻。〕招延四方豪俊之士，如吴人枚乘、严忌，齐人羊胜、公孙诡、邹阳，蜀人司马相如之属皆从之游。〔姓谱：枚，姓也。六国有贤人枚被。严忌，本姓庄，汉书避明帝讳，改为严。羊，晋羊舌大夫之后。邹，以国为民。〕每入朝，上使使持节以乘舆驷马迎梁王于关下。既至，宠幸无比；入则侍上同辇，出则同车，射猎上林中；因上疏请留，且半岁。梁侍中、郎、谒者着籍引出入天子殿门，〔史记正义曰：籍，谓名簿也；若今通引出入门也。着，竹略翻。〕与汉宦官无异。 \n",
    "资治通鉴第一十六卷-汉纪八": "　　汉纪八　起强圉大渊献，尽上章困敦，凡十四年。\n\n 　　孝景皇帝下\n\n 　　前三年（丁亥，公元前一五四年）\n\n 　　冬，十月，梁王来朝。〔朝，直遥翻。〕时上未置太子，与梁王宴饮，从容言曰：〔从，千容翻。〕\"千秋万岁后传于王。\"王辞谢，虽知非至言，然心内喜；〔孔颖达曰：喜者，外竟会心之谓。〕太后亦然。詹事窦婴〔班表：詹事，秦官，掌皇后、太子家。应劭曰：詹，省也，给也。臣瓒曰：茂陵书：詹事，秩真二千石。师古曰：皇后、太子各置詹事，随其所在以名官。〕引卮酒进上曰：\"天下者，高祖之天下，父子相传，汉之约也，上何以得传梁王！\"太后由此憎婴；〔引酒进之，盖罚爵也。〕婴因病免；太后除婴门籍，不得朝请。〔门籍，出入宫殿门之籍也。请，材性翻，又如字。〕梁王以此益骄。\n\n 　　春，正月，乙巳，赦。\n\n 　　长星出西方。\n\n 　　洛阳东宫灾。〔洛阳县，河南郡治所。高祖先居洛阳，因筑宫室，有南宫、北宫、东宫。〕\n\n 　　初，孝文时，吴太子入见，〔楚汉春秋曰：吴太子，名贤，字德明。见，贤遍翻。〕得侍皇太子饮、博。吴太子博争道，不恭；皇太子引博局提吴太子，杀之。〔提，徒计翻。〕遣其丧归葬，至吴，吴王愠曰：〔愠，于问翻。师古曰：怒也。孔颖达曰：愠者，外竟违心之谓；事与心违，所以怒生。〕\"天下同宗，〔师古曰：犹言同姓共为一家。〕死长安即葬长安，何必来葬为！\"复遣丧之长安葬。吴王由此稍失藩臣之礼，称疾不朝。〔朝，直遥翻。〕京师知其以子故，系治、验问吴使者；吴王恐，始有反谋。后使人为秋请，〔应劭曰：冬当断狱，秋先请择其轻重也。孟康曰：律：春曰朝，秋曰请。如淳曰：濞不自行，使人代己致请礼。索隐曰：音净；孟说是。〕文帝复问之，〔复，扶又翻。〕使者对曰：\"王实不病；汉系治使者数辈，吴王恐，以故遂称病。夫『察见渊中鱼不祥』；〔服虔曰：语天子察见下之私则不祥也。索隐曰：案此语见韩子及文子。韦昭曰：知臣下阴私，使忧患生，变为不祥，故当赦宥使自新也。〕唯上弃前过，与之更始。\"〔师古曰：言赦其已往之事，使得自新也。更，工衡翻。〕于是文帝乃赦吴使者，归之，而赐吴王几杖，老，不朝。吴得释其罪，谋亦益解。然其居国，以铜、盐故，百姓无赋；〔索隐曰：吴国有铸钱、煮盐之利，故百姓不别徭赋也。〕卒践更，辄予不贾；〔服虔曰：以当为更卒，出钱三百，谓之过更；自行为卒，谓之践更。吴王欲得民心，以为卒者雇其庸，随时月予平贾。晋灼曰：谓借人自代为卒者，官为出钱雇，其时庸平贾也。师古曰：晋说是。索隐曰：案汉律，卒更有三：践更、居更、过更也。此言践更辄与平贾者，谓为践更合自出钱，今吴王欲得人心，乃予平贾，官雠之也。予，读曰与；下同。贾，读曰价。〕岁时存问茂材，赏赐闾里；他郡国吏欲来捕亡人者，公共禁弗予。如此者四十余年。\n\n 　　鼂错数上书言吴过，可削；文帝宽，不忍罚，以此吴日益横。〔鼂，直遥翻。错，千故翻。数，所角翻。横，户孟翻。〕及帝即位，错说上曰：\"昔高帝初定天下，昆弟少，诸子弱，〔说，式芮翻。少，诗沼翻。〕大封同姓，齐七十余城，楚四十余城，吴五十余城；封三庶孽，分天下半。今吴王前有太子之郤，〔郤，与隙同；下有郤同。〕诈称病不朝，于古法当诛。文帝弗忍，因赐几杖，德至厚，当改过自新；反益骄溢，即山铸钱，〔师古曰：即，就也。〕煮海水为盐，诱天下亡人谋作乱。今削之亦反，不削亦反。削之，其反亟，祸小；不削，反迟，祸大。\"上令公卿、列侯、宗室杂议，莫敢难；独窦婴争之，由此与错有郤。〔难，乃旦翻。郤，与隙同。〕及楚王戊来朝，错因言：\"戊往年为薄太后服，私奸服舍，〔师古曰：服舍，居丧之次，若垩室之属也。〕请诛之。\"诏赦，削东海郡。〔东海郡，即秦郯郡，高帝更名。〕及前年，赵王有罪，削其常山郡；胶西王昂以卖爵事有奸，〔胶西后改为高密。〕削其六县。\n\n 　　廷臣方议削吴。吴王恐削地无已，因发谋举事；念诸侯无足与计者，闻胶西王勇，好兵，〔好，呼到翻。〕诸侯皆畏惮之，于是使中大夫应高口说胶西王曰：〔应本自周武王后。左传曰：邘，晋、应、韩，武之穆也。〕\"今者，主上任用邪臣，听信谗贼，侵削诸侯，诛罚良重，〔师古曰：良，实也，信也。〕日以益甚。语有之曰：『狧穅及米。』〔师古曰：狧，古〈舌也〉字，食尔翻。狧，用舌食也，盖以犬为谕。言初狧穅，遂至食米也。索隐曰：言狧穅尽则至米，谓削土尽则至灭国也。〕吴与胶西，知名诸侯也，一时见察，不得安肆矣。〔师古曰：肆，纵也。〕吴王身有内疾，〔师古曰：谓疾在身中，不显于外也。〕不能朝请二十余年，常患见疑，无以自白，胁肩累足，犹惧不见释。〔师古曰：胁，翕也，谓敛之也；累足，重足也；并谓惧耳。释，解也，放也。累，与絫同。〕窃闻大王以爵事有过。所闻诸侯削地，罪不至此；〔师古曰：言其罪皆不至于削地。〕此恐不止削地而已！\"王曰：\"有之。子将柰何？\"高曰：\"吴王自以为与大王同忧，愿因时循理，弃躯以除患于天下，意亦可乎？\"胶西王瞿然骇曰：〔瞿，居具翻。说文：瞿，远视貌。师古曰：瞿然，无守之貌。〕\"寡人何敢如是！主上虽急，固有死耳，安得不事！\"高曰：\"御史大夫鼂错，营惑天子，〔师古曰：营，谓回绕之也。〕侵夺诸侯，【章：甲十五行本\"侯\"下有\"朝廷疾怨\"四字；乙十一行本同；张校同；退斋校同。】诸侯皆有背叛之意，人事极矣。彗星出，〔背，蒲妹翻。彗，祥岁翻；又徐醉翻；又旋芮翻。〕蝗虫起，此万世一时；而愁劳，圣人所以起也。〔索隐曰：所谓殷忧以启明圣也。〕吴王内以鼂错为铢，外从大王后车，方洋天下，〔方，音房，又音旁。洋，犹翱翔也。〕所向者降，〔降，户江翻。〕所指者下，莫敢不服。大王诚幸而许之一言，则吴王率楚王略函谷关，守荥阳、敖仓之粟，距汉兵，治次舍，须大王。〔师古曰：次舍，息立之处。须，待也。治，直之翻。〕大王幸而临之，则天下可并，两主分割，不亦可乎！\"王曰：\"善！\"归，报吴王，吴王犹恐其不果，乃身自为使者，至胶西面约之。胶西群臣或闻王谋，谏曰：\"诸侯地不能当汉十二，为叛逆以忧太后，非计也。〔文颖曰：谓王之太后也。〕今承一帝，尚云不易；〔易，以豉翻。〕假令事成，两主分争，患乃益生。\"王不听，遂发使约齐、菑川、胶东、济南，皆许诺。〔齐王将闾，菑川王贤，胶东王雄渠，济南王辟光，皆文帝封。济，子礼翻。〕\n\n 　　初，楚元王好书，〔好，呼到翻。〕与鲁申公、穆生、白生俱受诗于浮丘伯；及王楚，以三人为中大夫。〔及王，于况翻。〕穆生不耆酒；元王每置酒，常为穆生设醴。及子夷王、孙王戊即位，〔楚元王交，高祖异母弟。楚子重、子辛皆出于穆王，楚人谓之\"二穆\"，故楚有穆姓。秦有白乙丙、白圭，楚有白公。浮丘，复姓。夷王，名郢客，元王子。戊元王孙。师古曰：醴，甘酒，少麯多米，二宿而熟。不耆之耆，读曰嗜。为，于伪翻；下同。〕常设，后乃忘设焉。〔忘，巫放翻。〕穆生退，曰：\"可以逝矣！醴酒不设，王之意怠；不去，楚人将钳我于市。\"遂称疾卧。申公、白生强起之，〔强，其两翻。〕曰：\"独不念先王之德与？〔与，读曰欤。〕今王一旦失小礼，何足至此！\"穆生曰：\"易称：『知几其神乎！几者，动之微，吉凶之先见者也。〔几，居衣翻。师古曰：易下系之辞。见，户电翻。〕君子见几而作，不俟终日。』先王之所以礼吾三人者，为道存也；今而忽之，是忘道也。忘道之人，胡可与久处，岂为区区之礼哉！\"〔区区，谓小也。处昌吕翻。为，于伪翻。〕遂谢病去。申公、白生独留。王戊稍淫暴，太傅韦孟作诗讽谏，不听，亦去，居于邹。〔姓谱：韦姓出颛顼大彭豕韦之后。〕戊因坐削地事，遂与吴通谋。申公、白生谏戊，戊胥靡之，衣之赭衣，使雅舂于市。〔晋灼曰：高肱举杵，正身而舂之。师古曰：为木杵而手舂，即今所谓步臼者耳。衣之，于既翻。〕休侯富使人谏王。〔孟子去齐居休。赵岐注曰：休，地名；盖即富所封之地。富，楚元王之子，夷王之弟也。〕王曰：\"季父不吾与，我起，先取季父矣！\"休侯惧，乃与母太夫人奔京师。〔臣瓒曰：侯母号太夫人。〕\n\n 　　及削吴会稽、豫章郡书至，吴王遂先起兵，诛汉吏二千石以下；胶西、胶东、菑川、济南、楚、赵亦皆反。楚相张尚、太傅赵夷吾谏王戊，戊杀尚、夷吾。赵相建德、内史王悍谏王遂，遂烧杀建德、悍。〔悍，下罕翻，又侯旰翻。〕齐王后悔，背约城守。〔背，蒲妹翻。守，式又翻。〕济北王城坏未完，其郎中令劫守，王不得发兵。胶西王、胶东王为渠率，〔师古曰：渠，大也。率，所类翻。〕与菑川、济南共攻齐，围临菑。〔临菑，齐都。〕赵王遂发兵住其西界，欲待吴、楚俱进，北使匈奴与连兵。〔使，疏吏翻；下同。〕\n\n 　　吴王悉其士卒，下令国中曰：\"寡人年六十二，身自将；〔将，即亮翻。〕少子年十四，亦为士卒先。诸年上与寡人同，下与少子等，皆发。\"凡二十余万人。南使闽、东越，〔使，疏吏翻。〕闽、东越亦发兵从。〔从，才用翻。〕吴王起兵于广陵，〔广陵，吴都。〕西涉淮，因并楚兵，发使遗诸侯书，罪状鼂错，〔遗，工，季翻。〕欲合兵诛之。吴、楚共攻梁，破棘壁，〔索隐曰：按左氏传，宣公二年，宋华元战于大棘。杜预曰：在襄邑东南；盖即棘壁是也。括地志：大棘故城，在宋州宁陵县西南七十里。〕杀数万人；乘胜而前，锐甚。梁孝王遣将军击之，又败梁两军，〔败，补迈翻。〕士卒皆还走。梁王城守睢阳。〔睢阳，梁都。睢，音虽。〕\n\n 　　初，文帝且崩，戒太子曰：\"即有缓急，周亚夫真可任将兵。\"及七国反书闻，上乃拜中尉周亚夫为太尉，将三十六将军往击吴、楚，遣曲周侯郦寄击赵，〔班志，曲周县属广平国。〕将军栾布击齐；复召窦婴，拜为大将军，使屯荥阳监齐、赵兵。〔班志，荥阳县属河南郡。监，古衔翻。〕\n\n 　　初，鼂错所更令三十章，〔更，工衡翻。〕诸侯讙哗。〔讙，许元翻。〕错父闻之，从颍川来，〔错，颍川人。〕谓错曰：\"上初即位，公为政用事，侵削诸侯，疏人骨肉，〔疏，与疎同。〕口语多怨，公何为也？\"错曰：\"固也；不如此，天子不尊，宗庙不安。\"父曰：\"刘氏安矣而鼂氏危，吾去公归矣！\"遂饮药死，曰：\"吾不忍见祸逮身！\"后十余日，吴、楚七国俱反，以诛错为名。\n\n 　　上与错议出军事，错欲令上自将兵而身居守；〔守，式又翻。〕又言：\"徐、僮之旁吴所未下者，可以予吴。\"〔徐、僮二县皆属临淮郡。错初议削诸侯地以强汉，及七国反，乃欲以徐、僮之旁予吴；是自畔其说，恶得无死乎！予，读曰与。〕错素与吴相袁盎不善，〔相，息亮翻。〕错所居坐，盎辄避；盎所居坐，错亦避；〔坐，徂卧翻。〕两人未尝同堂语。及错为御史大夫，使吏按盎受吴王财物，抵罪；诏赦以为庶人。吴、楚反，错谓丞、史曰：〔班表：御史大夫有两丞，秩千石；侍御史十五人。〕\"袁盎多受吴王金钱，专为蔽匿，言不反；今果反，欲请治盎，宜知其计谋。\"丞、史曰：\"事未发，治之有绝；〔如淳曰：事未发之时治之，乃有所绝也。治，直之翻。〕今兵西向，治之何益！且盎不宜有谋。\"错犹与未决。〔犹与，即犹豫也。与，去声。〕人有告盎，盎恐，夜见窦婴，为言吴所以反，愿至前，口对状。婴入言，上乃召盎。盎入见，〔为，于伪翻。入见，贤遍翻。〕上方与错调兵食。〔师古曰：调，计也，计发兵食也。调，徒钓翻。〕上问盎：\"今吴、楚反，于公意何如？\"对曰：\"不足忧也！\"上曰：\"吴王即山铸钱，煮海为盐，诱天下豪杰；白头举事，此其计不百全，岂发乎！何以言其无能为也？\"对曰：\"吴铜盐之利则有之，安得豪杰而诱之！〔诱，音酉。〕诚令吴得豪杰，亦且辅而为谊，不反矣。吴所诱皆无赖子弟、亡命、铸钱奸人，〔章怀太子贤曰：命，名也，谓脱其名籍而逃亡。〕故相诱以乱。\"错曰：\"盎策之善。\"上曰：\"计安出？\"盎对曰：\"愿屏左右。\"上屏人，独错在；盎曰：\"臣所言，人臣不得知。\"乃屏错。〔屏，必郢翻。〕错趋避东厢，甚恨。上卒问盎，〔卒，子恤翻；下卒受同。〕对曰：\"吴、楚相遗书，言高皇帝王子弟各有分地，〔遗，于季翻。分，扶问翻。〕今贼臣鼂错擅适诸侯，〔适，读曰谪。〕削夺之地，以故反，欲西共诛错，复故地而罢。方今计独有斩错，发使赦吴、楚七国，〔使，疏吏翻；下使吴同。〕复其故地，则兵可毋血刃而俱罢。\"于是上默然良久，曰：\"顾诚何如？吾不爱一人以谢天下。\"盎曰：\"愚计出此，唯上孰计之！\"〔孰，与熟同。〕乃拜盎为太常，〔中六年，始改奉常为太常，时盎犹为奉常也。〕密装治行。〔治，直之翻。〕后大余日，上令丞相青、中尉嘉、廷尉欧〔丞相陶青，中尉嘉，失其姓，廷尉张欧。〕劾奏错：\"不称主上德信，欲疏群臣、百姓，又欲以城邑予吴，无臣子礼，大逆无道。错当要斩，〔劾，户概翻。疏，与疎同。予，读曰与。要，与腰同。〕父母、妻子、同产无少长皆弃市。\"〔少，诗照翻。长，知两翻。〕制曰：\"可。\"错殊不知。壬子，上使中尉召错，绐载行市，〔师古曰：诳云乘车案行市中也。行，下孟翻。〕错衣朝衣斩东市。〔衣朝，上于既翻，下直遥翻。〕上乃使袁盎与吴王弟子宗正德侯通使吴。〔高祖兄仲之子广封德侯，生通。德，侯国，在泰山界〕\n\n 　　谒者仆射邓公为校尉，上书言军事，见上，〔校，户教翻。上书之上，时掌翻。〕上问曰：\"道军所来，〔如淳曰：道路从吴军所来也。臣瓒曰：道，由也。〕闻鼂错死，吴、楚罢不？\"〔不，读曰否。〕邓公曰：\"吴为反数十岁矣；发怒削地，以诛错为名，其意不在错也。且臣恐天下之士钳口不敢复言矣。\"〔钳，其炎翻。复，扶又翻。〕上曰：\"何哉？\"邓公曰：\"夫鼂错患诸侯强大不可制，故请削之以尊京师，万世之利也。计画始行，卒受大戮；〔卒，子恤翻，或读为猝。〕内杜忠臣之口，外为诸侯报仇，臣窃为陛下不取也。\"〔为，于伪翻。〕于是帝喟然长息曰：\"公言善，吾亦恨之！\"\n\n 　　袁盎、刘通至吴，吴、楚兵已攻梁壁矣。宗正以亲故，先入见，谕吴王，令拜受诏。〔宗正于濞，犹子之亲也。〕吴王闻袁盎来，知其欲说，〔说，式芮翻；下同。〕笑而应曰：\"我已为东帝，尚谁拜！\"不肯见盎，而留军中，欲劫使将；〔将，即亮翻。〕盎不肯，使人围守，且杀之。盎得间，脱亡归报。〔闻，古苋翻。〕\n\n 　　太尉亚夫言于上曰：\"楚兵剽轻，难与争锋，〔剽，匹妙翻。轻，虚劲翻。〕愿以梁委之，绝其食道，乃可制也。\"上许之。亚夫乘六乘传，〔张晏曰：传车六乘也。乘，绳证翻。传，张恋翻。余据汉有乘传、驰传；文帝之自代入立也，张武等乘六乘传，今亚夫乘六传，六乘传之见于史者二，盖又与乘传不同也。〕将会兵荥阳。〔师古曰：会兵，谓集大兵。〕发至霸上，赵涉遮说亚夫曰：\"吴王素富，怀辑死士久矣。此知将军且行，必置间人于肴、渑阸陿之间；〔渑，弥兖翻。肴山、渑池之间，其道阸陿。阸，于懈翻。陿，与狭同。〕且兵事尚【章：甲十五行本\"尚\"作\"上\"；乙十一行本同。 】神密，将军何不从此右去，走蓝田，出武关，抵洛阳！间不过差一二日，〔自霸上左趋肴、渑至洛阳，其道便近；若自霸上右趋蓝田出武关至洛阳，其道迂曲，故差一二日。走，音奏。间，如字。〕直入武库，〔洛阳有武库。〕击鸣鼓。诸侯闻之，以为将军从天而下也。\"太尉如其计，至洛阳，喜曰：\"七国反，吾乘传至此，不自意全。\"〔师古曰：言不自意得安全至洛阳也。〕今吾据荥阳，荥阳以东，无足忧者。\"〔考异曰：史记、汉书皆云：\"太尉得剧孟喜，如得一敌国，曰：『吴楚无足忧者。』按孟一游侠之士耳，亚夫得之，何足为轻重！盖其徒欲为孟重名，妄撰此言，不足信也。〕使吏搜肴、渑间，果得吴伏兵。乃请赵涉为护军。\n\n 　　太尉引兵东北走昌邑。〔昌邑，梁地，后为山阳郡治所。走，音奏；下同。〕吴攻梁急，梁数使使条侯求救，条侯不许；〔班志，勃海郡有修县，音条。数，所角翻。使使，上如字，下疏吏翻。〕又使使愬条侯于上。上使告条侯救梁，亚夫不奉诏，坚壁不出；而使弓高侯等将轻骑兵出淮泗口，〔韩王信之子颓当自匈奴中来归，封为弓高侯。功臣表：弓高属营陵；地理志，弓高属河间国。盖颓当受封于文帝之初，而河间国则三年所置，故志与表异。泗水南入淮，故谓之淮泗口。骑，奇寄翻。〕绝吴、楚兵后，塞其馕道。〔塞，悉则翻。馕，古饷字。〕梁使中大夫韩安国及楚相张尚弟羽为将军；羽力战，安国持重，乃得颇败吴兵。吴兵欲西，梁城守，不敢西；〔败，补迈翻。守，式又翻。〕即走条侯军，会下邑，〔下邑县属梁国。〕欲战。条侯坚壁不肯战；吴粮绝卒饥，数挑战，终不出。〔数，所角翻。挑，徒了翻。〕条侯军中夜惊，内相攻击，扰乱至帐下，亚夫坚卧不起，顷之，复定。吴奔壁东南陬，〔陬，子侯翻，隅也。〕亚夫使备西北；已而其精兵果奔西北，不得入。吴、楚士卒多饥死叛散，乃引而去。二月，亚夫出精兵追击，大破之。吴王濞弃其军，与壮士数千人夜亡走；楚王戊自杀。\n\n 　　吴王之初发也，吴臣田禄伯为大将军。田禄伯曰：\"兵屯聚而西，无他奇道，难以立功。臣愿得五万人，别循江、淮而上，〔上，时掌翻。〕收淮南、长沙，入武关，与大王会，此亦一奇也。\"吴王太子谏曰：\"王以反为名，此兵难以借人，人亦且反王，柰何？且擅兵而别，多他利害，〔苏林曰：禄伯傥将兵降汉，自为己利于吴生患也。〕徒自损耳！\"吴王即不许田禄伯。\n\n 　　王专并将兵。兵未渡淮，诸宾客皆得为将、校尉、候、司马，〔凡军行有大将、裨将领军，皆有部曲；部有校尉，曲有军候、军司马，又有假候、假司马，皆有副；其别营领属为别部司马。〕独周丘不用。周丘者，下邳人，〔班志，下邳属东海郡。〕亡命吴，酤酒无行；〔行，下孟翻。〕王薄之，不任。周丘乃上谒，说王曰：\"臣以无能，不得待罪行间。〔上，时掌翻。说，式芮翻。行，户刚翻。〕臣非敢求有所将也，〔将，即亮翻。〕愿请王一汉节，必有以报。\"王乃予之。〔予，读曰与。〕周丘得节，夜驰入下邳；下邳时闻吴反，皆城守。至传舍，召令入户，使从者以罪斩令，〔传，张恋翻。令，力正翻。从，才用翻。〕遂召昆弟所善豪吏告曰：\"吴反，兵且至，屠下邳不过食顷；今先下，家室必完，能者封侯矣。\"出，乃相告，下邳皆下。周丘一夜得三万人，使人报吴王，遂将其兵北略城邑；比至阳城，兵十余万，破阳城中尉军。〔\"阳城\"，汉书作\"城阳\"。城阳国都莒，其地南接下邳之境，班表：王国有中尉，掌武职。比，必寐翻，及也。〕闻吴王败走，自度无与共成功，〔度，徒洛翻。〕即引兵归下邳，未至，疽发背死。〔史言吴王有才不能用，以至于败。〕\n\n 　　壬午晦，日有食之。\n\n 　　吴王之弃军亡也，军遂溃，往往稍降太尉条侯及梁军。〔降，户江翻。〕吴王渡淮，走丹徒，〔班志，丹徒县属会稽郡，即春秋之朱方。括地志：丹徒故城，在润州丹徒县东南十八里。南徐州记：秦使赭衣凿其处，因谓之丹徒，凿处今在故县西北六里丹徒岘东南。〕保东越，〔欲依东越以自保也。〕兵可万余人，收聚亡卒。汉使人以利啖东越，〔啖，徒览翻，饵之也；又徒滥翻，谯〔醮〕也，食也。〕东越即绐吴王出劳军，〔劳，力到翻。〕使人鏦杀吴王，〔孟康曰：方言：戟谓之鏦。苏林曰：鏦，音从容之从。师古曰：鏦，谓以矛戟撞杀之。鏦，楚江翻。〕盛其头，驰传以闻。〔盛，时征翻。传，张恋翻。〕吴太子驹亡走闽越。吴、楚反，凡三月，皆破灭，于是诸将乃以太尉谋为是；然梁王由此与太尉有隙。〔为梁王毁短亚夫张本。〕\n\n 　　三王之围临菑也，齐王使路中大夫告于天子。〔张晏曰：姓路，官为中大夫。姓谱：路本自帝挚之后。〕天子复令路中大夫还报，告齐王坚守，\"汉兵今破吴楚矣。\"路中大夫至，三国兵围临菑数重，无从入。三国将与路中大夫盟曰：\"若反言：『汉已破矣，〔重，直龙翻。将，即亮翻。师古曰：若，汝也。反，谓反易其辞也。〕齐趣下三国，〔趣，读曰促。〕不，且见屠。』\"路中大夫既许，至城下，望见齐王曰：\"汉已发兵百万，使太尉亚夫击破吴、楚，方引兵救齐；齐必坚守无下！\"三国将诛路中大夫。齐初围急，阴与三国通谋，约未定；会路中大夫从汉来，其大臣乃复劝王无下三国。会汉将栾布、平阳侯等兵至齐，〔据班史齐王传作平阳侯曹襄。史记索隐曰：平阳侯，按表是简侯曹奇。〕击破三国兵。解围已，〔句断。〕后闻齐初与三国有谋，将欲移兵伐齐。齐孝王惧，饮药自杀。\n\n 　　胶西、胶东、菑川王各引兵归国。胶西王徒跣、席藁、饮水谢太后。王太子德曰：\"汉兵还，臣观之，已罢，〔罢，与疲同。〕可袭，愿收王余兵击之！不胜而逃入海，未晚也。\"王曰：\"吾士卒皆已坏，不可用\"弓高侯韩颓当遗胶西王书曰：\"奉诏诛不义：降者赦除其罪，复故；不降者灭之。〔遗，于季翻。降，户江翻。〕王何处？须以从事。\"〔言胶西王于降与不降之间，欲以何自处，吾待以行事。处，昌汝翻。〕王肉袒叩头，诣汉军壁谒曰：\"臣昂奉法不谨，惊骇百姓，乃苦将军远道至子穷国，敢请菹醢之罪！\"弓高侯执金鼓见之曰：\"王苦军事，愿闻王发兵状。\"王顿首行，〔，与膝同。〕对曰：\"今者鼂错天子用事臣，变更高皇帝法令，侵夺诸侯地。昂等以为不义，恐其败乱天下，〔更，工衡翻。败，补迈翻。〕七国发兵且诛错。今闻错已诛，昂等谨已罢兵归。\"将军曰：\"王苟以错为不善，何不以闻？及未有诏、虎符，擅发兵击义国？以此观之，意非徒欲诛错也。\"乃出诏书，为王读之，〔为，于伪翻；下同。〕曰：\"王其自图！\"王曰：\"如昂等死有余罪！\"遂自杀，太后、太子皆死。胶东王、菑川王、济南王皆伏诛。\n\n 　　郦将军兵至赵，赵王引兵还邯郸城守。〔邯郸，赵都。〕郦寄攻之，七月不能下。匈奴闻吴、楚败，亦不肯入边。栾布破齐还，并兵引水灌赵城；城坏，王遂自杀。\n\n 　　帝以齐首善，〔师古曰：言其初首无送乱之心。〕以迫劫有谋，非其罪也，召立齐孝王太子寿，是为懿王。\n\n 　　济北王欲自杀，〔济北王志，齐悼惠王子，文帝十六年受封。〕幸全其妻子。齐人公孙玃谓济北王曰：〔玃，俱碧翻；康俱缚切。〕\"臣请试为大王明说梁王，通意天子；说而不用，死未晚也。\"〔为，于伪翻。说，式芮翻。〕公孙玃遂见梁王曰：\"夫济北之地，东接强齐，南牵吴、越，北胁燕、赵。此四分五裂之国，〔张晏曰：四方受敌，济北居中央为五。晋灼曰：四分，即交午而裂，如田字也。〕权不足以自守，劲不足以捍寇，又非有奇怪云以待难也；虽坠言于吴，非其正计也。〔如淳曰：非有奇材异计欲为乱逆也，但假权许吴以避祸耳。晋灼曰：非有以怪异之心而城守，须待变难以应吴也。师古曰：二说皆非也。此言权谋、劲力既不能捍守，又无奇怪神灵可以御难，恐不能自全，故坠言于吴也。坠，犹失也。难，乃旦翻。〕乡使济北见情实，示不从之端，〔乡，读曰向。见，贤遍翻。〕则吴必先历齐，毕济北，〔历，过也。毕，了也。〕招燕、赵而总之，如北，则山东之从结而无隙矣。〔从，子容翻。〕今吴王连诸侯之兵，敺白徒之众，〔师古曰：敺，与驱同。白徒，素非习军旅之人，犹言白丁也。〕西与天子争衡；济北独底节不下，使吴失与而无助，跬步独进，〔师古曰：半步曰跬。跬，空累翻。〕瓦解土崩，破败而不救者，未必非济北之力也。夫以区区之济北而与诸侯争强，是以羔犊之弱而捍虎狼之敌也。〔小羊曰羔。小牛曰犊。〕守职不桡，〔桡，奴教翻。〕可谓诚一矣。功义如此，尚见疑于上，胁肩低首，累足抚衿，使有自悔不前之心，〔自悔者，悔不与吴同也。不前，不敢前进以自归于汉也。〕非社稷之利也。臣恐藩臣守职者疑之！臣窃料之：能历西山，径长乐，抵未央，攘袂而正议者，〔师古曰：西山，谓肴乃华山也。抵，至也。攘，却也。袂，衣袖也。攘袂，犹今人言捋臂耳。余谓长乐，太后居之；未央，天子居之。径长乐，抵未央，犹言自太后所至帝所也。乐，音洛。〕独大王耳；上有全亡之功，下有安百姓之名，德沦于骨髓，恩加于无穷，愿大王留意详惟之！\"〔惟，思也。〕孝王大说，〔说，读曰悦。〕使人驰以闻；济北王得不坐，徙封菑川。\n\n 　　河间王太傅卫绾击吴、楚有功，拜为中尉。绾以中郎将事文帝，醇谨无他。上为太子时，召文帝左右饮，而绾称病不行。文帝且崩，属上曰：\"绾长者，善遇之！\"故上亦宠任焉。〔属，之欲翻。〕\n\n 　　夏，六月，乙亥，诏：\"吏民为吴王濞等所诖误当坐及逋逃亡军者，皆赦之。\"〔诖，户封翻。亡军，从军而逃者也。〕\n\n 　　前四年（戊子，公元前一五三年）\n\n 　　春，复置关，用传出入。〔应劭曰：文帝十三年，除关，无用传。至此复用传，以七国新反，备非常。传，张恋翻。〕\n\n 　　夏，四月，己巳，立子荣为皇太子，彻为胶东王。\n\n 　　六月，赦天下。\n\n 　　秋，七月，临江王阏薨。\n\n 　　冬，十月，戊戌晦，〔月末为晦。〕日有食之。〔李心传曰：汉景帝四年、中四年皆以冬十月日食，今通鉴书于夏、秋之后，盖编辑者自志中摘出，不思汉初以十月为岁首，故误系之岁末耳。余按此误刘贡已言之，通鉴盖承用汉书本纪也。〕\n\n 　　初，吴、楚七国反，吴使者至淮南，淮南王欲发兵应之。其相曰：\"王必欲应吴，臣愿为将。\"王乃属之。〔将，即亮翻；下同。属，之欲翻，委也；言以兵事委之。〕相己将兵，因城守，不听王而为汉，〔守，式又翻。为，于伪翻。〕汉亦使曲城侯将兵救淮南，〔晋灼曰：曲城侯，功臣表，虫达也。师古曰：晋说非。此虫达之子耳，名捷；达已先薨也。班志，曲城县属东莱郡。〕以故得完。\n\n 　　吴使者至庐江，庐江王不应，而往来使越。〔使，疏吏翻。〕至衡山，衡山王坚守无二心。及吴、楚已破，衡山王入朝。上以为贞信，劳苦之，曰：〔劳，来到翻。〕\"南方卑湿。\"徙王王于济北以袖之。〔王于之王，于况翻。〕庐江王以边越，数使使相交，〔师古曰：边越者，边界与越相接。据班志，庐江故淮南，文帝别为国。庐江水出陵阳东南而北入于江。陵阳县属丹杨郡。文帝初分淮南为庐江国，在江南；若班志之庐江郡则其地尽在江北矣。数，所角翻。〕徙为衡山王，王江北。〔衡山王都六，其地在江北。〕\n\n 　　前五年（己丑，公元前一五二年）\n\n 　　春，正月，作阳陵邑。〔班志，阳陵县属冯翊，本弋阳县。索隐曰：帝豫作寿陵于此，因更县名；在长安东北四十五里。〕夏，募民徙阳陵，赐钱二十万。\n\n 　　遣公主嫁匈奴单于。\n\n 　　徙广川王彭祖为赵王。\n\n 　　济北贞王勃薨。〔諡法：清白守节曰贞。〕\n\n 　　前六年（庚寅，公元前一五一年）\n\n 　　冬，十二月，雷，霖雨。〔雨三日以往为霖。〕\n\n 　　初，上为太子，薄太后以薄氏女为妃；乃即位，为皇后，无宠。秋，九月，皇后薄氏废。\n\n 　　楚文王礼薨。\n\n 　　初，燕王臧荼有孙女曰臧儿，嫁为槐里王仲妻，生男信与两女而仲死；〔班志，槐里县属扶风，秦之废丘也，高祖二年更名。〕更嫁长陵田氏，〔更，工衡翻。〕生男蚡、胜。〔蚡，扶粉翻。〕文帝时，臧儿长女为金王孙妇，生女俗。〔长，知两翻；下同。〕臧儿卜筮之，曰：\"两女皆当贵。\"臧儿乃夺金氏妇，金氏怒，不肯予决；〔予，读曰与。决，别也，言不肯与别。师古曰：决，绝也。〕内之太子官，生男彻。彻方在身〔身，与娠同。师古曰：汉史多以娠为任身字。〕时，王夫人梦日入其怀。\n\n 　　及帝即位，长男荣为太子；其母栗姬，齐人也。长公主嫖欲以女嫁太子，〔长，知两翻。嫖，文帝女，景帝之姊。师古曰：年最长，故谓之长公主。余谓帝女称公主，帝之姊妹称长公主。嫖降堂邑侯陈午，生女，是为武帝陈皇后。嫖，匹昭翻。〕栗姬以后宫诸美人皆因长公主见帝，故怒而不许；长公主欲与王夫人男彻，〔予，读曰与。〕王夫人许之。由是长公主日谗栗姬而誉王夫人【章：甲十五行本\"人\"下有\"男\"字；乙十一行本同；孔本同。】之美；〔誉，音余。〕帝亦自贤之，又有曩者所梦日符，〔王夫人之震武帝也，梦日入其怀，所谓符也。〕计未有所定。王夫人知帝嗛栗姬，〔嗛，乎监翻，口有所衔也。康曰：恨也。史记曰：帝尝体不安，属诸子为王者于栗姬曰：\"善视之！\"栗姬怒，不肯应，言不逊。帝恚，心嗛之而未发也。〕因怒未解，阴使人趣大行〔晋妁曰：礼有大行人、小行人，主諡官。臣瓒曰：大行是官名，掌九仪之制以宾诸侯者。师古曰：大行令，本名行人，典客属官也，后改曰大行令。余按班表，帝中六年改典客曰大行令，武帝太初元年改大行令为大鸿胪，更名行人为大行令，意其有误；不然，则追书也。原父曰：史记文、景事最略，汉书则颇有所录。盖班氏博采他书成之，故于景帝世谓典客为鸿胪，行人为大行。由他书即武帝时官景帝世事，班氏失于改革耳，非表误也。趣，读曰促。〕请立栗姬为皇后。帝怒曰：\"是而所宜言邪！\"〔而，汝也。〕遂按诛大行。\n\n 　　前七年（辛卯，公元前一五零年）\n\n 　　冬，十一月，己酉，废太子荣为临江王。太子太傅窦婴力争不能得，乃谢病免。栗姬恚恨而死。\n\n 　　庚寅晦，日有食之。\n\n 　　二月，丞相陶青免。乙巳，太尉周亚夫为丞相。罢太尉官。\n\n 　　夏，四月，乙巳，立皇后王氏。\n\n 　　丁巳，立胶东王彻为皇太子。\n\n 　　是岁，以太仆刘舍为御史大夫，〔刘舍，高祖功臣桃安侯刘襄之子。襄本项氏，亲赐姓。〕济南太守郅都为中尉。〔济南王辟光反，国除为郡。郅，之日翻。风俗通：郅，商时侯国，后以为氏。〕\n\n 　　始，都为中郎将，敢直谏。尝从入上林，贾姬如厕，〔贾姬，即贾夫人，生赵王彭祖、中山王胜。〕野彘卒来入厕。〔卒，读曰猝。〕上目都，都不行；上欲自持兵救贾姬。都伏上前曰：\"亡一姬，复一姬进，〔复，扶又翻。〕天下所少，宁贾姬等乎！陛下纵自轻，柰宗庙、太后何！\"上及还，彘亦去。太后闻之，赐都金百斤，由此重都。都为人，勇悍公廉，不发私书，问遗无所受，〔悍，下罕翻。遗，于季翻。〕请谒无所听。及为中尉，先严酷，〔先，悉荐翻。〕行法不避贵戚；列侯、宗室见都，侧目而视，号曰\"苍鹰\"。〔师古曰：言其鸷击之甚。〕\n\n 　　中元年（壬辰，公元前一四九年）\n\n 　　夏，四月，乙巳，赦天下。\n\n 　　地震。衡山原都雨雹，大者尺八寸。〔原都，地名，盖属衡山国。雨，王遇翻。〕\n\n 　　中二年（癸巳，公元前一四八年）\n\n 　　春，二月，匈奴入燕。〔燕，因肩翻。〕\n\n 　　三月，临江王荣坐侵太庙壖垣为宫，征诣中尉府对簿。〔帝即位之初，令天郡国各立太祖、太宗之朝，故临江王国亦有之。壖，与堧同，而缘翻。师古曰：簿者，狱辞之文书。簿，步户翻。〕临江王欲得刀笔，为书谢上，〔师古曰：刀，所以削治书也。古者着书于简牍，故必用刀焉。〕而中尉郅都禁吏不予；魏其侯使人间与临江王。〔伺间隙而与之也。魏其侯，窦婴。班志，魏其，侯国，属琅邪郡。予，读曰与。间，古苋翻。〕临江王既为书谢上，因自杀。窦太后闻之，怒；后道以危法中都而杀之。〔师古曰：谓构成其罪。中，竹仲翻。考异曰：史记本纪：\"后二年正月，郅将军击匈奴。\"酷吏传：\"郅都死后，宗室多犯法，上乃召甯成为中尉。\" 成为中尉在中六年，则后二年所谓郅将军者，非都也，疑别一人。汉书纪无郅将军事。〕\n\n 　　夏，四月，有星孛于西北。〔孛，蒲内翻。〕\n\n 　　主皇子越为广川王，寄为胶东王。〔广川王彭祖王赵，故立越为王。胶东王彻为太子，故立寄为王。〕\n\n 　　秋，九月，由戌晦，日有食之。\n\n 　　初，梁孝王以至亲有功，〔梁王以母弟之亲，又有破吴、楚之功。〕得赐天子旌旗，从千乘万骑，出跸入警。王宠信羊胜、公孙诡，以诡为中尉。胜、诡多奇邪计，欲使王求为嗣。栗太子之废也，〔太子荣，栗姬之子，故号栗太子。〕太后意欲以梁王为嗣，尝因置酒谓帝曰：\"安车大驾，用梁王为寄。\"帝跪席举身曰：\"诺。\"罢酒，帝以访诸大臣，大臣袁盎等曰：\"不可。昔宋宣公不立小而立弟，以生祸乱，五世不绝。〔宋宣公舍其子与夷而立穆公，穆公又舍其子冯而立与夷，其后冯卒与夷争国。见春秋传、〕小不忍，害大义，故春秋大居正。\"〔公羊传之言。〕由是太后议格，遂不复言。〔格，音阁，止也。〕王又尝上书：\"愿赐容车之地，径至长乐宫，自使梁国士众筑作甬道朝太后。\"〔甬，余拱翻。朝，直遥翻。〕袁盎等皆建以为不可。〔建，建议也。〕\n\n 　　梁王由此怨袁盎及议臣，乃与羊胜、公孙诡谋，阴使人刺杀袁盎及他议臣十余人。〔刺，七亦翻。〕贼未得也，于是天子意梁；〔意梁者，以意测度，知其为梁所为也。〕逐贼，果梁所为。上遣田叔、吕季主往按梁事，捕公孙诡、羊胜；诡、胜匿王后宫。使者十余辈至梁，责二千石急。梁相轩丘豹及内史韩安国以下举国大索，〔姓谱：楚文王庶子食采于轩丘，其后为氏。索，山客翻。〕月余弗得。安国闻诡、胜匿王所，乃入见王而泣曰：\"主辱者臣死。大王无良臣，故纷纷至此。今胜、诡不得，请辞，赐死！\"王曰：\"何至此！\"安国泣数行下，曰：\"大王自度于皇帝，孰与临江王亲？\"王曰：\"弗如也。\"安国曰：\"临江王适长太子，〔行，户刚翻。度，徒洛翻。适，读曰嫡。长，知两翻。〕以一言过，〔师古曰：景帝常属诸姬子，栗姬言不逊，由是废太子。〕废王临江；用宫垣事，卒自杀中尉府。〔王，于况翻。卒，子恤翻；下同。〕何者？治天下终不用私乱公。〔治，直之翻。〕今大王列在诸侯，訹邪臣浮说，〔訹，音戌，诱也。〕犯上禁，桡明法。〔桡，奴教翻。〕天子以太后故，不忍致法于大王；太后日夜涕泣，幸大王自改，大王终不觉寤。有如太后宫车即晏驾，大王尚谁攀乎？\"语未卒，王泣数行而下，〔卒，子恤翻。行，户刚翻。〕谢安国曰：\"吾今出胜、诡。\"王乃令胜、诡皆自杀，出之。上由此怨望梁王。\n\n 　　梁王恐，使邹阳入长安，见皇后兄王信说曰：〔说，式芮翻；下同。〕\"长君弟得幸于上，后宫莫及，而长君行迹多不循道理者。〔长，知两翻。行，下孟翻。〕今袁盎事即穷竟，梁王伏诛，太后无所发怒，切齿侧目于贵臣，窃为足下忧之。\"〔为，于伪翻；下精为同。〕长君曰：\"为之柰何？\"阳曰：\"长君诚能精为上言之，得毋竟梁事；长君必固自结于太后，太后厚德长君入于骨髓，而长君之弟幸于两宫，〔长君之弟，谓皇后也。如淳曰：两宫，太后宫及帝宫也。〕金城之固也。〔师古曰：言其荣宠无极而不可坏，故取喻于金城。〕昔者舜之弟象，日以杀舜为事，及舜立为天子，封之于有卑。〔卑，音鼻。师古及柳宗元皆以为零陵之鼻亭即象所封。〕夫仁人之于兄弟，无藏怒，无宿怨，厚亲爱而已。〔用孟子语意。〕是以后世称之。以是说天子，徼幸梁事不奏。\"长君曰：\"诺。\"乘间入言之，〔徼，工尧翻。间，古苋翻。〕帝怒稍解。\n\n 　　是时，太后忧梁事不食，日夜泣不止，帝亦患之。会田叔等按梁事来还，至霸昌廐〔霸昌廐在长安东。括地志：在雍州万年县东北三十八里。〕取火悉烧梁之狱辞，空手来见帝。〔见，贤遍翻。〕帝曰：\"梁有之乎？\"叔对曰：\"死罪！有之。\"上曰：\"其事安在？\"田叔曰：\"上毋以梁事为问也！\"上曰：\"何也？\"曰：\"今梁王不伏诛，是汉法不行也；伏法而太后食不甘味，卧不安席，此忧在陛下也。\"上大然之，使叔等谒太后，且曰：\"梁王不知也；造为之者，独在幸臣羊胜、公孙诡之属为之耳，谨已伏诛死，梁王无恙也。\"〔恙，余亮翻。〕太后闻之，立起坐餐，气平复。\n\n 　　梁王因上书请朝。〔朝，直遥翻。〕既至关，茅兰说王，使乘布车、从两骑入，匿于长公主园。〔服虔曰：茅兰，孝王大夫。张晏曰：布车，降服自比丧人也，长公主，即馆陶长戈主嫖。〕汉使使迎王，王已入关，车骑尽居外，不知王处。太后泣曰：\"帝果杀吾子！\"帝忧恐。于是梁王伏斧质于阙下谢罪。太后、帝大喜，相泣，复如故，悉召王从官入关。〔从，才用翻。〕然帝益疏王，不与同车辇矣。〔疏，与疎同；下同。〕帝以田叔为贤，擢为鲁相。〔相鲁王余也。〕\n\n 　　中三年（癸巳，公元前一四七年）\n\n 　　冬，十一月，罢诸侯御史大夫官。\n\n 　　夏，四月，地震。\n\n 　　旱，禁酤酒。〔酤，工护翻，谓卖酒也。〕\n\n 　　三月，丁巳，立皇子乘为清河王。〔高帝置清河郡于齐、赵之间，今以为王国。〕\n\n 　　秋，九月，蝗。\n\n 　　有星孛于西北。〔孛，蒲内翻。〕\n\n 　　戊戌晦，日有食之。\n\n 　　初，上废栗太子，周亚夫固争之，不得；上由此疏之。而梁孝王每朝，常与太后言条侯之短。〔梁王与条侯有隙，见前三年。〕窦太后曰：\"皇后兄王信可侯也。\"帝让曰：\"始，南皮、章武，先帝不侯，〔南皮侯窦彭祖，太后弟长君之子；章武侯窦广国，太后弟也。班志，南皮、章武皆属勃海郡。〕及臣即位乃侯之；信未得封也。\"窦太后曰：\"人生各以时行耳。自窦长君在时，竟不得侯，死后，其子彭祖顾得侯，吾甚恨之！帝趣侯信也。\"〔趣，读曰促。〕帝曰：\"请得与丞相议之。\"上与丞相议。亚夫曰：\"高皇帝约：『非刘氏不得王，非有功不得侯。』今信虽皇后兄，无功，侯之，非约也。\"帝默然而止。其后匈奴王徐卢等六人降，〔降，户江翻。〕帝欲侯之以劝后。丞相亚夫曰：\"彼背主降陛下，〔背，蒲内翻。〕陛下侯之，则何以责人臣不守节者乎？\"帝曰：\"丞相议不可用。\"乃悉封徐卢等为列侯。〔徐卢，容城侯；赐，桓侯；陆强，遒侯；仆〈黑旦〉，易侯；范代，范阳侯；邯郸，翕侯。〈黑旦〉，师古音怛。〕亚夫因谢病。九月，戊戌，亚夫免；以御史大夫桃侯刘舍为丞相。〔索隐曰：桃县属信都郡。〕\n\n 　　中四年（乙未，公元前一四六年）\n\n 　　夏，蝗。\n\n 　　冬，十月，戊午，日有食之。\n\n 　　中五年（丙申，公元前一四五年）\n\n 　　夏，立皇子舜为常山王。〔高帝置常山郡，属赵国；吕后分为王国；文帝并为赵国；今复以王舜。〕\n\n 　　六月，丁巳，赦天下。\n\n 　　大水。\n\n 　　秋，八月，己酉，未央宫东阙灾。\n\n 　　九月，诏：\"诸狱疑，若虽文致于法〔谓原情定罪，本不至于死，而以律文傅致之。〕而于人心不厌者，辄谳之。\"〔厌，服也；师古曰：一涉翻，又于涉翻。谳，鱼列翻，又鱼蹇翻，平议也。〕\n\n 　　地震。\n\n 　　中六年（丁西，公元前一四四年）\n\n 　　冬，十月，梁王来朝，上疏欲留；上弗许。〔褚少孙曰：诸侯王朝见天子，汉法凡当四见耳：始到，入，小见。到正月朔旦，奉皮荐璧玉贺正月，法见。后三日，为王置酒，赐金钱财物。后二日，复入小见，辞去。凡留长安，不过二十日。小见者，燕见于禁门内，饮于省中。〕王归国，意忽忽不乐。〔乐，音洛。〕\n\n 　　十一【章：乙十一行本\"一\"作\"二\"；本同。】月，改诸廷尉、将作等官名。〔时改廷尉为大理，将作少府为大匠，奉常为太常，典客为大行令，长信詹事为长信少府，将行为大长秋，主爵中尉为都尉。〕\n\n 　　春，二月，乙卯，上行幸雍，郊五畤。〔畤，音止。〕\n\n 　　三月，雨雪。\n\n 　　夏，四月，梁孝王薨。窦太后闻之，哭极哀，不食，曰：\"帝果杀吾子！\"帝哀惧，不知所为；与长公主计之，乃分梁为五国，尽立孝王男五人为王：买为梁王，明为济川王，彭离为济东王，定为山阳王，不识为济阴王；〔梁仍都睢阳。济川国在陈留、东郡之间。济东国后入汉为大河郡，后又为东平国。山阳国即山阳郡。济阴国即济阴郡。济，子礼翻。〕女五人皆食汤沐邑。奏之太后，太后乃说，为帝加一餐。〔说，读曰悦。为，于伪翻。〕孝王未死时，财以巨万计，及死，藏府余黄金尚四十余万斤，〔藏，徂浪翻。〕他物称是。〔称，尺证翻。〕\n\n 　　上既减笞法，〔见上卷元年。〕笞者犹不全；乃更减笞三百曰二百，笞二百曰一百。又定棰令：〔师古曰：棰，策也，所以击者也。棰，止蕊翻。〕棰长五尺，〔长，直亮翻。〕其本大一寸，竹也；末薄半寸，皆平其节。当笞者笞臀；〔如淳曰：然则先时笞背也。臀，徒门翻。〕毕一罪，乃更人。〔更，工衡翻。〕自是笞者得全。然死刑既重而生刑又轻，民易犯之。〔易，以豉翻。〕\n\n 　　六月，匈奴入雁门，至武泉，入上郡，取苑马；〔雁门有句注之险。如淳曰：汉仪注：太仆牧师诸苑三十六所，分布北边、西边，以郎为苑监，官奴婢三万人，养马三十万匹。师古曰：武泉，云中县也。养鸟兽通名曰苑，故谓牧马处曰苑。食货志：景帝始造苑马以广用。〕吏卒战死者二千人。陇西李广为上郡太守，尝从百骑出，【章：甲十五行本\"出\"下有\"卒\"字；乙十一行本同；张校同。】遇匈奴数千骑，见广，以为诱骑，〔诱骑者，见少以诱敌。诱，音酉；下同。〕皆惊，上山陈。〔师古曰：为陈以待广也。陈，读曰阵；下同。〕广之百骑皆大恐，欲驰还走。广曰：\"吾去大军数十里，今如此以百骑走，匈奴追射我立尽。〔射，而亦翻；下同。〕今我留，匈奴必以我为大军之诱，必不敢击我。\"广令诸骑曰：\"前！\"未到匈奴阵二里所，止，令曰：\"皆下马解鞍！\"其骑曰：\"虏多且近，即有急，柰何？\"广曰：\"彼虏以我为走；令【章：乙十一行本\"令\"作\"今\"；孔本同；态校同。】皆解鞍以示不走，用坚其意。\"〔师古曰：示以坚牢，令敌意知之。〕于是胡骑遂不敢击。有白马将出，护其兵；〔师古曰：将之乘白马者也。护，谓监视之。将，即亮翻。〕李广上马，与十余骑奔，射杀白马将而复还，至其骑中解鞍，令士皆纵马卧。是时会暮，胡兵终怪之，不敢击。夜半时，胡兵亦以为汉有伏军于旁，欲夜取之，胡皆引兵而去。平旦，李广乃归其大军。\n\n 　　秋，七月，辛亥晦，日有食之。\n\n 　　自郅都之死，长安左右宗室多暴犯法。上乃召济南都尉南阳甯成为中尉。其治效郅都，其廉弗如；然宗室、豪杰皆人人惴恐〔惴，之瑞翻。〕\n\n 　　城阳共王喜薨。〔共王喜，文帝前四年嗣父章爵为王，八年徙王淮阳，后四年复还城阳，至是而薨。共，读曰恭。〕\n\n 　　后元年（戊戌，公元前一四三年）\n\n 　　春，正月，诏曰：\"狱，重事也。人有智愚，官有上下。狱疑者谳有司；有司所不能决，移廷尉，谳而后不当，谳者不为失。〔师古曰：假令谳讫，其理不当，所谳之人不为罪失。谳，鱼列翻，又鱼蹇翻。〕欲令治狱者务先宽。\"〔治，直之翻。〕\n\n 　　三月，赦天下。\n\n 　　夏，大酺五日，民得酤酒。〔中三年禁民酤酒，今弛此禁。酺，音蒲。〕\n\n 　　五月，丙戌，地震。上庸地震二十二日，〔班志，上庸县属汉中郡。〕坏城垣。〔坏，音怪。〕\n\n 　　秋，七月，丙午，丞相舍免。\n\n 　　乙巳晦，日有食之。\n\n 　　八月，壬辰，以御史大夫卫绾为丞相，卫尉南阳直不疑为御史大夫。〔姓谱：楚人直弓之后。〕初，不疑为郎，同舍有告归，悞持其同舍郎金去。已而同舍郎觉亡，意不疑；〔师古曰：疑其盗取。〕不疑谢有之，〔师古曰：告云实取。〕买金偿。后告归者至而归金，亡金郎大惭。以此称为长者，稍迁至中大夫。人或廷毁不疑，〔师古曰：当廷见之时而毁之。〕以为盗嫂。不疑闻，曰：\"我乃无兄。\"然终不自明也。\n\n 　　帝居禁中，召周亚夫赐食，独置大胾，〔师古曰：胾，大脔。孔颖达曰：熟肉带骨而脔曰肴；纯肉而脔曰胾。胾，侧吏翻。〕无切肉，又不置箸。亚夫心不平，顾谓尚席取箸。〔应劭曰：尚席，主席者也。〕上视而笑曰：\"此非不足君所乎？\"〔孟康曰：设胾无箸者，此非不满于君所乎？慊恨之也。如淳曰：非故不足君之食具，偶失之也。师古曰：孟说近之。帝言赐君食而不设箸，此由我意，于君有不足乎？〕亚夫免冠谢上，上曰：\"起！\"亚夫因趋出。上目送之曰：\"此鞅鞅，非少主臣也。\"\n\n 　　是岁，济阴哀王不识薨。〔济，子礼翻。〕\n\n 　　后二年（己亥，公元前一四二年）\n\n 　　春，正月，地一日三动。\n\n 　　三月，匈奴入雁门，太守冯敬与战，死。发车骑、材官屯雁门。\n\n 　　春，以岁不登，禁内郡食马粟；没入之。〔师古曰：食，读曰飤。以粟食马者，没其马入官。〕\n\n 　　夏，四月，诏曰：\"雕文刻镂，伤农事者也；〔镂，力豆翻。〕锦绣纂组，害女工者也。〔应劭曰：纂，今五采属，綷是也。组，今绶纷绦是也。臣瓒曰：许慎云：纂，赤组也。师古曰：瓒说是也。綷，会也；会五采者，今谓之错彩，非纂也。綷，子内翻。绦，他牢翻。〕农事伤则饥之本，女工害则寒之原也。夫饥寒并至而能亡为非者寡矣。〔亡，古无字通。〕朕亲耕，后亲桑，以奉宗庙粢盛、祭服，为天下先；〔盛，时征翻。〕不受献，减太官，省繇赋，〔师古曰：省，所领翻。繇，读曰傜。〕欲天下务农蚕，素有蓄积，以备灾害。强毋攘羽，众毋暴寡；老耆以寿终，幼孤得遂长。〔师古曰：遂，成也。长，知两翻。〕今岁或不登，民食颇寡，其咎安在？或诈伪为吏，〔张晏曰：以诈伪人为吏也。臣瓒曰：律所谓矫枉以为吏者也。师古曰：二说并非也，直谓诈自称吏耳。〕以货赂为市，渔夺百姓，侵牟万民。〔师古曰：渔，言若渔猎之为也。李奇曰：牟，食曲根虫也。侵牟食民，比之蛑贼也。杜佑曰：牟，取也。〕县丞，长吏也；奸法与盗盗，甚无谓也！〔李斐曰：奸法，因法作奸也。文颖曰：与盗，谓盗者当治，而知情反佐与之，是则共盗无异也。师古曰：与盗盗者，共盗为盗耳。〕其令二千石各修其职；不事官职、耗乱者，〔师古曰：耗，不明也，读与眊同，音莫报翻。〕丞相以闻，请其罪。布告天下，使明知朕意。\"\n\n 　　五月，诏算赀四得官。〔服虔曰：赀万钱，算百二十七也。应劭曰：古者疾吏之贪，衣食足知荣辱，限赀十算乃得为吏；十算，十万也。贾人有财不得为吏，廉士无赀又不得官，故减赀四算得官矣。〕\n\n 　　秋，大旱。\n\n 　　后三年（庚子，公元前一四一年）\n\n 　　冬，十月，日月皆食，赤五日。\n\n 　　十二月晦，雷；日如紫；五星逆行守太微；〔晋天文志：太微，天子廷也，五帝座也，十二诸侯府也。其外蕃，九卿也；南蕃中二星间曰端门，东曰左执法，廷尉象也；西曰右执法，御史大夫象也。左执法之东，左掖门也；右执法之西，右掖门也。东蕃四星：南第一星曰上相，其北东太阳门也；第二星曰次相，其北中华东门也；第三星曰次将，其北东太阴门也；第四星曰上将，所谓四辅也。西蕃四星：第一星曰上将，其北西太阳门也；第二星曰次将，其北中华西门也；第三星曰次相，其北西太阴门也；第四星曰上相，次亦四辅也。〕月贯天廷中。\n\n 　　春，正月，诏曰：\"农，天下之本也。黄金、珠、玉，饥不可食，寒不可衣，以为币用，〔师古曰：币者，所以通有无，易贵贱也。〕不识其终始。间岁或不登，意为末者众，农民寡也。其令郡国务劝农桑，益种树，可得衣食物。吏发民若取庸〔韦昭曰：发民，用其民也；取庸，取其资以顾庸也。〕采黄金、珠、玉者，坐赃为盗。二千石听者，与同罪。\"\n\n 　　甲寅，皇太子冠。〔冠，古玩翻。〕\n\n 　　甲子，帝崩于未央宫。〔臣瓒曰：寿四十八。〕太子即皇帝位，年十六。尊皇太后为太皇太后，皇后为皇太后。\n\n 　　二月，癸酉，葬孝景皇帝于阳陵。〔臣瓒曰：自崩及葬凡十日。〕\n\n 　　三月，封皇太后同母弟田蚡为武安侯，〔班志，武安县属魏郡。又据沟洫志，蚡封武安，而奉邑食清河之鄃。蚡，房吻翻。〕胜为周阳侯。〔史记正义：绛州闻喜县东二十九里有周阳故城。〕\n\n 　　班固赞曰：孔子称：\"斯民也，三代之所以直道而行也。\"〔师古曰：此论语载孔子之辞也。言今此时之人，亦夏、殷、周之所驭，以政化淳壹，故能直道而行。伤今不然。〕信哉！周、秦之敝，罔密文峻，而奸轨不胜。〔师古曰：不可胜。〕汉兴，扫除烦苛，与民休息；至于孝文，加之以恭俭；孝景遵业。五六十载之间，至于移风易俗，黎民醇厚。〔师古曰：黎，众也。醇，不浇杂。〕周云成、康，汉言文、景，美矣！\n\n 　　汉兴，接秦之弊，作业剧而财匮，自天子不能具钧驷，〔四马一色，谓之钧驷。〕而将相或乘牛车，〔师古曰：以牛驾车也。余据汉时以牛车为贱，魏、晋以后，王公始多乘牛车。〕齐民无藏盖。〔苏林曰：无物可盖藏。〕天下已平，高祖乃令贾人不得衣丝、乘车，重租税以困辱之。〔贾，音古。衣，于既翻。〕孝惠、高后时，为天下初定，复弛商贾之律；然市井之子孙，亦不得仕宦为吏。量吏禄，度官用，以赋于民。〔师古曰：才取足。量，音良。度，徒洛翻。〕而山川、园池、市井租税之入，自天子以至于封君汤沐邑，皆各为私奉养焉，不领于天子【章：甲十五行本\"子\"作\"下\"；乙十一行本同。】之经费。〔师古曰：言各收其所赋税以自供，不入于国朝之仓廪府库也。经，常也。〕漕转山东粟以给中都官，〔师古曰：中都官，京师诸官府也。〕岁不过数十万石。继以孝文、孝景，清净恭俭，安养天下，七十余年之间，国家无事，非遇水旱之灾，民则人给家足。都鄙廪庾皆满，而府库余货财；京师之钱累巨万，贯朽而不可校；〔师古曰：累巨万，谓数百万万也。校，谓计收也。〕太仓之粟陈陈相因，〔师古曰：陈，谓久旧也。〕充溢露积于外，至腐败不可食。众庶街巷有马，而阡陌之间成群，〔师古曰：谓田中之阡陌也。〕乘字牝者摈而不得聚会。〔孟康曰：皆乘父马，有牝马间其间则踶啮，故斥出不得会同。师古曰：言时富饶，耻乘字牝，不必以其踶啮也。〕守闾阎者食粱肉；为吏者长子孙，〔如淳曰：时无事，吏不数转，至于生长子孙而不转职也。长，知两翻。〕居官者以为姓号。〔如淳曰：货殖传仓氏、库氏是也。〕故人人自爱而重犯法，先行义而后诎【章：甲十五行本\"诎\"作\"绌\"；乙十一行本同。】辱焉。〔师古曰：以行义为先，以愧辱相绌也。行，下孟翻。〕当此之时，罔疏而民富，役财骄溢，或至兼并、豪党之徒，以武断于乡曲。〔师古曰：恃其豪富则擅行威罚也。断，丁乱翻。〕宗室有土、〔师古曰：谓国之宗姓受封邑土地者也。〕公、卿、大夫以下，争于奢侈，室庐、舆服僭于上，无限度。物盛而衰，固其变也；自是之后，孝武内穷侈靡，外攘夷狄，天下萧然，财力耗矣！　 \n",
    "资治通鉴第一十七卷-汉纪九": "　　汉纪九　起重光赤奋若，尽强圉协洽，凡七年。\n\n 　　世宗孝武皇帝上之上〔荀悦曰：讳\"彻\"之字曰\"通\"。景帝中子也。应劭曰：礼諡法：威强睿德曰武。〕\n\n 　　建元元年（辛丑、前一四○）〔自古帝王未有年号，始起于此。贡父曰：封禅书云：\"其后三年，有司言：『元宜以天瑞命，不宜以一二数推。』\"所谓\"其后三年\"者，盖尽元狩六年至元鼎三年也。然元鼎四年方得宝鼎，又无缘先三年称之。以此而言，自元鼎以前之年，皆有司所追命；其实年号之起在元鼎，故元封改元则始有诏书也。〕\n\n 　　冬，十月，诏举贤良方正直言极谏之士，上亲策问以古今治道，对者百余人。广川董仲舒对曰：\"道者，所繇适于治之路也，〔师古曰：繇，从也。适，往也。治，直吏翻。繇，古由字。〕仁、义、礼、乐，皆其具也。故圣王已没，而子孙长久，安宁数百岁，此皆礼乐教化之功也。夫人君莫不欲安存，而政乱国危者甚众；所任者非其人而所繇者非其道，是以政日以仆灭也。夫周道衰于幽、厉，非道亡也，幽、厉不繇也。至于宣王，思昔先王之德，兴滞补敝，明文、武之功业，周道粲然复兴，〔复，扶又翻。〕此夙夜不懈行善之所致也。\n\n 　　孔子曰：『人能弘道，非道弘人。』〔师古曰：论语载孔子之言也。言明智之人则能行道；内无其质，非道所化。〕故治乱废兴在于己，非天降命，不可得反；其所操持誖谬，失其统也。〔操，千高翻；下同。〕为人君者，正心以正朝廷，正朝廷以正百官，正百官以正万民，正万民以正四方。四方正，远近莫敢不壹于正，而亡有邪气奸其间者，〔奸，音干，犯也。〕是以阴阳调而风雨时，群生和而万民殖，诸福之物，可致之祥，莫不毕至，而王道终矣！\n\n 　　孔子曰：『凤鸟不至，河不出图，吾已矣夫！』〔论语载孔子之言。〕自悲可致此物，而身卑贱不得致也。〔师古曰：凤鸟、河图，皆王者之瑞；仲尼自叹有德无位，故不至也。〕今陛下贵为天下，富有四海，居得致之位，操可致之势，又有能致之资；行高而恩厚，知明而意美，爱民而好士，可谓谊主矣。〔行，下孟翻。知，读曰智。好，呼到翻。〕然而天地未应而美祥莫至者，何也？凡以教化不立而万民不正也。夫万民之从利也，如水之走下，〔走，音奏。〕不以教化堤防之，不能止也。古之王者明于此，故南面而治天下，〔治，直之翻。〕莫不以教化为大务。立太学以教于国，设庠序以化于邑，〔学记曰：古之教者，家有塾，党有庠，遂有序，国有学也。〕渐民以仁，摩民以谊，〔渐，音沾，谓浸润之也。摩，谓砥厉之也。〕节民以礼，故其刑罚甚轻而禁不犯者，教化行而习俗美也。圣王之继乱世也，扫除其迹而悉去之，〔去，羌吕翻。〕复修教化而崇起之；〔复，扶又翻。〕教化已明，习俗已成，子孙循之，〔师古曰：循，顺也；顺而行之。〕行五六百岁尚未败也。秦灭先圣之道，为苟且之治，故立十四年而亡，〔自始皇初并天下数之，至亡十四年。〕其遗毒余烈至今未灭，使习俗薄恶，人民嚚顽，抵冒殊捍，熟烂如此之甚者也。〔文颖曰：捍，突也。师古曰：口不道忠信之言为嚚，心不则德义之经为顽。抵，触也。冒，犯也。殊，绝也。捍，拒也。嚚，鱼巾翻。冒，如字，又莫克翻。〕窃譬之：琴瑟不调，甚者必解而更张之，乃可鼓也；为政而不行，甚者必变而更化之，乃可理也。故汉得天下以来，常欲治而至今不可善治者，失之于当更化而不更化也。〔更，工衡翻。〕\n\n 　　臣闻圣王之治天下也，〔自此以下，系第二策。〕少则习之学，长则材诸位，〔谓授之位以试其材。少，诗沼翻。长，知两翻。〕爵禄以养其德，刑罚以威其恶，故民晓于礼谊而耻犯其上。武王行大谊，平残贼，周公作礼乐以文之；至于成、康之隆，囹圄空虚四十余年：〔尔雅〔刘熙〕释名：囹，领也；圄，御也；领录囚徒禁御也。礼记正义：崇精问曰：\"狱，周曰圜土，殷曰羑里，夏曰均台；囹圄，何代之狱？\"焦氏答曰：\"月令，秦书，则狱名也，汉曰若卢，魏曰司空是也。\"〕此亦教化之渐而仁谊之流，非独伤肌肤之效也。〔渐，子廉翻。〕至秦则不然。师申、商之法，〔申不害、商鞅也。〕行韩非之说，憎帝王之道，以贪狼为俗，〔师古曰：狼性皆贪，故谓贪者为贪狼也。〕诛名而不察实，〔师古曰：诛，责也。〕为善者不必免而犯恶者未必刑也。是以百官皆饰虚辞而不顾实，外有事君之礼，内有背上之心，造伪饰诈，趋利无耻；〔背，蒲妹翻。趋，七喻翻。〕是以刑者甚众，死者相望，而奸不息，俗化使然也。今陛下并有天下，莫不率服，而功不加于百姓者，殆王心未加焉。曾子曰：『尊其所闻，则高明矣；行其所知，则光大矣。高明光大，不在于他，在乎加之意而已。』〔师古曰：曾子之书也。曾子，曾参。〕愿陛下因用所闻，设诚于内而致行之，则三王何异哉！\n\n 　　夫不素养士而欲求贤，譬犹不琢玉而求文采也。故养士之大者，莫大呼太学；太学者，贤士之所关也，〔师古曰：关，由也。〕教化之本原也。今以一郡、一国之众对，亡应书者，〔师古曰：书，谓举贤良文学之诏书。亡，古无字通；下同。〕是王道往往而绝也。臣愿陛下兴太学，置明师，以养天下之士，数考问以尽其材，〔数，所角翻。〕则英俊宜可得矣。今之郡守、县令、民之师帅，所使承流而宣化也；故师帅不贤，则主德不宣，恩泽不流。〔帅，所类翻。〕今吏既亡教训于下，或不承用主上之法，暴虐百姓，与奸为市，〔师古曰：言小吏有为奸欺者，守令不举，乃反与交易求利也。〕贫穷孤弱，冤苦失职，甚不称陛下之意；是以阴阳错缪，氛气充塞，〔称，尺证翻。塞，悉则翻。〕群生寡遂，黎民未济，皆长吏不明使至于此也！\n\n 　　夫长吏多出于郎中、中郎、吏二千石子弟，选郎吏又以富訾，未必贤也。〔长，知两翻。訾，读曰赀。〕且古所谓功者，以任官称职为差，非谓积日累久也；故小材虽累日，不离于小官，贤材虽未久，不害为辅佐，〔师古曰：害，犹妨也。离，力智翻。〕是以有司竭力尽知，务治其业而以赴功。〔知，读曰智。治，直之翻。〕今则不然。累日以取贵，积久以致官，是以廉耻贸乱，贤不肖浑肴，未得其真。〔贸，音茂。浑，户本翻。〕臣愚以为使诸列侯、郡守、二千石各择其吏民之贤者，岁贡各二人以给宿卫，且以观大臣之能；所贡贤者，有赏，所贡不肖者，有罚。夫如是，诸吏二千石皆尽心于求贤，天下之士可得而官使也。〔授之以官而任使之。〕徧得天下之贤人，则三王之盛易为〔易，以豉翻。〕而尧、舜之名可及也。毋以日月为功，实试贤能为上，量材而授官，录德而定位，〔量，音良。师古曰：录，谓存视也。〕则廉耻殊路，贤不肖异处矣！\n\n 　　臣闻众少成多，积小致巨，〔自此以下，系第三策。师古曰：巨，大也。〕故圣人莫不以暗致明，〔暗，古暗字。〕以微致显；是以尧发于诸侯，舜兴呼深山，〔师古曰：尧，谓从唐侯升天子之位。孟康曰：舜耘于历山。〕非一日而显也，盖有渐以致之矣。言出于己，不可塞也；行发于身，不可掩也；言行，治之大者，君子之所以动天地也。〔塞，悉则翻。行，下孟翻。〕故尽小者大，慎微者着；〔师古曰：能尽众小，则致高大；能谨于微，则其善着明也。〕积善在身，犹长日加益而人不知也；〔师古曰：长，言身形之修短，自幼及壮也。〕积恶在身，犹火销膏而人不见也；此唐、虞之所以得令名而桀、纣之可为悼惧者也。\n\n 　　夫乐而不乱，复而不厌者，谓之道。〔乐，音洛。师古曰：复，谓反覆行之也，音扶目翻。〕道者，万世亡敝；敝者，道之失也。〔师古曰：言有敝非道，由失道故有敝。亡，古无字通；下同。〕先王之道，必有偏而不起之处，故政有眊而不行，〔眊，莫报翻，不明也。〕举其偏者以补其敝而已矣。三王之道，所祖不同，非其相反，将以捄溢扶衰，所遭之变然也。〔捄，与救同。〕故孔子曰：『无为而治者其舜乎！』改正朔，易服色，以顺天命而已；其余尽循尧道，何更为哉！〔更，工衡翻。〕故王者有改制之名，亡变道之实。然夏尚忠，殷尚敬，周尚文者，所继之捄当用此也。〔师古曰：继，谓所受先代之次也。捄，谓救其敝也。〕孔子曰：『殷因于夏礼，所损益可知也；周因于殷礼，所损益可知也；其或继周者，虽百世可知也。』〔师古曰：论语载孔子之言。谓忠敬与文因循为教，立政垂则，不远此也。〕此言百王之用，以此三者矣。夏因于虞，而独不言所损益者，其道一而所上同也。道之大原出于天，天不变，道亦不变；是以禹继舜，舜继尧，三圣相受而守一道，亡捄敝之政也，〔师古曰：言政和平，不须救弊也。〕故不言其所损益也。繇是观之，继治世者其道同，继乱世者其道变。\n\n 　　今汉继大乱之后，若宜少损周之文致，〔师古曰：致，至极也。贡父曰：致，当属下句。少，诗沼翻。〕用夏之忠者。夫古之天下，亦今之天下，共是天下，以古准今，壹何不相逮之远也！安所缪盭而陵夷若是？〔盭，古戾字。师古曰：安，焉也。〕意者有所失于古之道与，有所诡于天之理与？〔诡，违也，异也。与，与欤同。〕\n\n 　　夫天亦有所分予：予之齿者去其角，傅其翼者两其足，〔师古曰：谓牛无上齿则有角，其余无角者则有上齿。傅，着也；言鸟不四足。分，扶问翻。予，读曰与。去，羌吕翻。傅，读曰附。〕是所受大者不得取小也。古之所予禄者，不食于力，不动于末，〔师古曰：末，谓工商之业。〕是亦受大者不得取小，与天同意者也。夫已受大，又取小，天不能足，而况人呼！此民之所以嚣嚣苦不足也。〔嚣，音敖；嚣嚣，众怨秋声也。〕身宠而载高位，〔载，乘也。〕家温而食厚禄，因乘富贵之资力以与民争利于下，民安能如之哉！民日削月脧，〔孟康曰：脧，音揎，谓转踧也。苏林曰：脧，音镌石；俗语谓朒为脧缩。师古曰：孟说是也。揎，音宣。踧，音子六翻。〕寖以大穷。富者奢侈羡溢，〔羡，饶也，读与衍同，读与衍同，音弋战翻。〕贫者穷急愁苦；民不乐生，安能避罪！此刑罚之所以蕃〔乐，音洛。师古曰：蕃，多也，音扶元翻。〕而奸邪不可胜者也。天子大夫者，下民之所视效，远方之所四面而内望也；近者视而放之，〔师古曰：放，依也，音甫往翻。〕远者望而效之，岂可以居贤人之位而为庶人行哉！〔行，下孟翻；下同。〕夫皇皇求财利，常恐乏匮者，庶人之意也；皇皇求仁义，常恐不能化民者，大夫之意也。〔皇皇，急速也。〕易曰：『负且乘，致寇至。』〔此易解卦六三之辞也。〕乘车者，君子之位也；负担者，小人之事也；此言居君子之位而为庶人之行者，患祸必至也。若居君子之位，当君子之行，则舍公仪休之相鲁，无可为者矣。〔公仪休相鲁，之其家，见织帛，怒而出。其妻食于舍而茹葵，愠而拔其葵。曰：\"吾已食禄，而夺园夫、红女利乎！\"舍，读曰舍。言为君子者当如公仪休；若废而不遵，则无可为者矣。〕\n\n 　　春秋大一统者，天地之常经，古今之通谊也。〔师古曰：一统者，万物之统皆归于一也。春秋公羊传：\"隐公元年，春王正月。何言乎王正月？大一统也。\"此言诸侯皆系统天子，不得自专也。〕今师异道，人异论，百家殊方，指意不同，是以上无以持一统，法制数变，下不知所守。〔数，所角翻。〕臣愚以为诸不在六艺之科、孔子之术者，皆绝其道，勿使并进，邪辟之说灭息，〔辟，读曰僻。〕然后统纪可一而法度可明，民知所从矣！\"\n\n 　　天子善其对，以仲舒为江都相。会稽庄助亦以贤良对策，〔汉书作\"严助\"，盖明帝讳庄，避之也。会，工外翻。〕天子擢为中大夫。〔按考异曰：汉书武纪：\"元光元年五月，诏举贤良，董仲舒、公孙弘出焉。\"仲舒传曰：\"仲舒对册，推明孔氏，抑黜百家。立学校之官，州县举茂才、孝廉，皆自仲舒发之。\"今举孝廉在元光元年十一月，若对策在下五月，则不得云自仲舒发之，盖武纪误也。然仲舒对策，不知果在何时；元光元年以前，唯今年举贤良见于纪。三年，闽越、东瓯相攻，庄助已为中大夫，故皆着之于此。仲舒传又云：\"辽东高庙、长陵高园灾。仲舒推说其意；主父偃窃其书奏之，仲舒由是得罪。\"按二灾在建元六年，主父偃传，上书召见在元光元年。盖仲舒追述二灾而作书，或作书不上，而偃后来方见其草藁也。〕丞相卫绾奏：\"所举贤良，或治申、韩、苏、张之言乱国政者，请皆罢。\"奏可。董仲舒少治春秋，〔治，直之翻。少，诗照翻。〕孝景时为博士，进退容止，非礼不行，学者皆师尊之。及为江都相，事易王。〔江都易王非，景帝子，帝之兄也。諡法：好更故旧曰易；音亦。〕易王，帝兄，素骄，好勇。〔好，呼到翻；下同。〕仲舒以礼匡正，王敬重焉。\n\n 　　春，二月，赦。\n\n 　　行三铢钱。〔师古曰：新坏四铢钱，造此钱也，重如其文。〕\n\n 　　夏，六月，丞相卫绾免。丙寅，以魏其侯窦婴为丞相，武安侯田蚡为太尉。上雅向儒术，婴、蚡俱好儒，推毂代赵绾为御史大夫，兰陵王臧为郎中令。〔谓荐进贤者，若推车毂然，主于进也。推，吐雷翻。毂，古禄翻。班志，代县属代郡；兰陵县属东海郡。〕绾请立明堂以朝诸侯，〔王者之堂，所以正四时，出教化；自秦灭先王之礼，其制不存。朝，直遥翻；下同。〕且荐其师申公。秋，天子使使束帛加璧、安车驷马以迎申公。〔古者，高车立乘，安车坐乘。据申公传，安车以蒲裹轮。孔颖达曰：安车，若今小车者。古者乘四马之车，立乘；既老，故乘一马小车，坐乘也。余按孔氏所谓小车，乃古之大夫致事者适四方所乘私车也；今加礼申公，迎以驷马安车，非小车也。〕既至，见天子。天子问治乱之事，申公年八十余，对曰：\"为治者不至多言，顾力行何如！\"〔治，直吏翻。〕是时，天子方好文词，见申公对，默然；然已招致，则以为太中大夫，舍鲁邸，议明堂、巡狩、改历、服色事。〔汉制：郡国皆立邸于京师。申公，鲁人，故舍鲁邸。〕\n\n 　　是岁，内史甯成抵罪髡钳。\n\n 　　建元二年（壬寅，公元前一三九年）\n\n 　　冬，十月，淮南王安来朝。上以安属为诸父而材高，甚尊重之，〔安，淮南王长之子。长于文帝为弟，安于景帝为从弟，于帝为诸父行。〕每宴见谈语，昏暮然后罢。〔见，贤遍翻。〕\n\n 　　安雅善武安侯田蚡，〔雅，素也。〕其入朝，武安侯迎之霸上，与语曰：\"上无太子，王亲高皇帝孙，行仁义，天下莫不闻。宫车一日晏驾，非王尚谁立者！\"安大喜，厚遗蚡金钱财物。〔遗，于季翻。〕\n\n 　　太皇窦太后好黄、老言，不悦儒术。赵绾请毋奏事东宫。〔汉长乐宫在东，太后居之，故谓之东宫，亦谓之东朝。〕窦太后大怒曰：\"此欲复为新垣平邪！\"〔事见十五卷文帝十六年。复，扶又翻。〕阴求得赵绾、王臧奸利事，以让上；上因废明堂事，诸所兴为皆废。下绾、臧吏，皆自杀；〔下，遐嫁翻。〕丞相婴、太尉蚡免，申公亦以疾免归。\n\n 　　初，景帝以太子傅石奋及四子皆二千石，乃集其门，号奋为\"万石君\"。〔石姓，卫大夫石碏之后。师古曰：集，合也，凡最计也。总合其一门之计，五人为二千石，故号万石君。〕万石君无文学，而恭谨无与比。子孙为小吏，来归谒，万石君必朝服见之，不名。〔朝，直遥翻。〕子孙有过失，不责让，为便坐，〔师古曰：便坐，于便侧之处，非正室也。坐，徂卧翻。〕对案不食；然后诸子相责，因长老肉袒谢罪，改之，乃许。子孙胜冠者在侧，〔胜，音升。〕虽燕居必冠。其执丧，哀戚甚悼。子孙遵教，皆以孝谨闻乎郡国。〔闻，音问。〕及赵绾、王臧以文学获罪，窦太后以为儒者文多质少；〔少，诗沼翻。〕今万石君家不言而躬行，乃以其长子建为郎中令，少子庆为内史。建在上侧，事有可言，屏人恣言极切，至廷见，如不能言者；〔谓事有当谏正者。廷见，谓于百官正朝毕集之时。屏，必逞翻。见，贤遍翻。〕上以是亲之。庆尝为太仆，御出，〔为上御车而出。考异曰：按百官公卿表，庆不为太仆，盖尝摄职也。〕上问车中几马，庆以策数马毕，举手曰：\"六马。\"庆于诸子中最为简易矣。〔易，以豉翻。〕\n\n 　　窦婴、田蚡既免，以侯家居。蚡虽不任职，以王太后故亲幸，数言事多效；〔谓言事多见听用。数，所角翻。〕士吏趋势利者，〔趋，七喻翻。〕皆去婴而归蚡，蚡日益横。〔为婴、蚡交愬张本。横，户孟翻。〕\n\n 　　春，二月，丙戌朔，日有食之。\n\n 　　三月，乙未，以太常柏至侯许昌为丞相。〔昌，高祖功臣许盎之孙。柏至，地阙。〕\n\n 　　初，堂邑侯陈午尚帝姑馆陶公主嫖，帝之为太子，公主有力焉；〔班志，堂邑县属临淮郡。陈午，高祖功臣陈婴之孙。馆陶县属魏郡。公主援上为太子，事见上卷景帝前七年。〕以其女为太子妃，及即位，妃为皇后。窦太主恃功，求请无厌，〔厌，于盐翻。〕上患之。皇后骄妬，擅宠而无子，与医钱凡九千万，欲以求子，然卒无之；〔卒，子恤翻。〕后宠浸衰。皇太后谓上曰：\"汝新即位，大臣未服，先为明堂，太皇太后已怒；今又忤长主，〔忤，五故翻。长，知两翻。〕必重得罪。〔重，直用翻。〕妇人性易悦耳，〔易，以豉翻。〕宜深慎之！\"上乃于长主、皇后复稍加恩礼。〔复，扶又翻。〕\n\n 　　上祓霸上，〔孟康曰：祓，除也；于霸水上自祓除。今之上巳祓禊也。祓，音废，又音拂。〕还，过上姊平阳公主，〔班志，平阳县属河东郡。公主，景帝女，降平阳侯曹寿。〕悦讴者卫子夫。〔师古曰：齐歌曰讴；一侯翻。〕子夫母卫媪，平阳公主家僮也；〔师古曰：僮者，婢妾之总称；媪者，年老之号，非当时所呼也。卫者，举夫家姓。媪，乌浩翻。〕主因奉送子夫入宫，恩宠日隆。陈皇后闻之，恚，几死者数矣；〔恚，于避翻，愠怒也。几，居衣翻。数，所角翻。〕上愈怒。\n\n 　　子夫同母弟卫青，其父郑季，本平阳县吏，给事侯家，〔师古曰：县遣于侯家供事也。〕与卫媪私通而生青，冒姓卫氏。〔冒姓者，青本郑氏子而冒卫姓也。〕青长，为侯家骑奴。大长公主执囚青，〔大长公主，即馆陶公主也。长，知两翻。骑，奇寄翻；下同。〕欲杀之；其友骑郎公孙敖与壮士篡取之。〔郎之骑从者。郎中有车、户、骑三将。逆取曰篡。〕上闻，乃召青为建章监、侍中，〔建章宫监。据史，太初元年起建章宫，盖因旧宫而大起也。青时为建章监而兼侍中。〕赏赐数日间累千金。既而以子夫为夫人，青为太中大夫。\n\n 　　夏，四月，有星如日，夜出。\n\n 　　初置茂陵邑。〔班志，茂陵邑属扶风。黄图曰：本槐里之茂乡。武帝起陵邑，在长安西北八十里。〕\n\n 　　时大臣议者多冤鼂错之策，〔鼂错事见上卷景帝前三年。〕务摧抑诸侯王，数奏暴其过恶，吹毛求疵，〔谓暴露其过恶。数，所角翻。疵，才斯翻，病也，瑕也。〕笞服其臣，使证其君；诸侯王莫不悲怨。\n\n 　　建元三年（癸卯，公元前一三八年）\n\n 　　冬，十月，代王登、长沙王发、中山王胜、济川王明来朝。〔代王登，王参之子，文帝之孙。长沙、中山王，皆景帝子。济川王，梁孝王之子。济，子礼翻。〕上置酒，胜闻乐声而泣。上问其故，对曰：\"悲者不可为累欷，思者不可为叹息。〔累，重也。欷，钦欷也，悲思之积于心，闻歔欷叹之声，则其悲思益甚。累，力癸翻。欷，许既翻。〕今臣心结日久，每闻幼眇之声，〔幼，一笑翻。眇，音妙；精微也。〕不知涕泣之横集也。臣得蒙肺附为东藩，属又称兄。〔\"肺附\"，一作\"肺腑\"。史记正义曰：颜师古曰：旧解云：肺附，如肝肺之相附着也。一说：肺，碎木札也；喻其轻薄附着大材。按颜此说，并是疏缪；又改\"腑\"为\"附\"就其义，重疏缪矣。八十一难云：寸口者，脉之大会；手，太阴之动脉也。吕广云：太阴，肺之脉也；肺为诸藏之主，通阴阳，故十二经脉皆会于太阴，所以决吉凶者。十二经有病，皆于寸口知其何经之动，浮沉濇滑，春秋逆顺，知其死生。顾野王曰：肺腑，腹心也。余谓史若从肺附，则颜说为是；若从肺腑，则依正义。胜王中山，在关东，故曰东藩；以亲属言，则胜于帝，兄也。泣，亦泪也。〕今群臣非有葭莩之亲、鸿毛之重；〔张晏曰：葭，芦叶也；莩，叶里白皮；皆取喻于轻薄也。师古曰：葭，芦也；莩者，其筩中白皮至薄者也。葭莩喻着，鸿毛喻轻薄甚。莩，音孚。〕群居党议，朋友相为，使夫宗室摈却，〔摈却，斥退也。摈，必刃翻。却，丘略翻。〕骨肉冰释，臣窃伤之！\"具以吏所侵闻。于是上乃厚诸侯之礼，省有司所奏诸侯事，加亲亲之恩焉。〔省，悉井翻。〕\n\n 　　河水溢于平原。〔平原本齐地，高祖置郡。禹疏九河，皆在平原、勃海郡界。〕\n\n 　　大饥，人相食。\n\n 　　秋，七月，有星孛于西北。〔孛，蒲内翻。〕\n\n 　　济川王明坐杀中傅，〔济川王明，梁孝王子。应劭曰：中傅，宦者也。汉诸王国有太傅，秩二千石，掌傅王以德义。中傅出入王宫，在王左右，亦主傅教导王。梁王传作\"中尉\"，此从帝纪。〕废迁房陵。〔班志，房陵县属汉中郡。〕\n\n 　　七国之败也，〔事见上卷景帝前三年。〕吴王子驹亡走闽越，怨东瓯杀其父，常劝闽越击东瓯。闽粤从之，发兵围东瓯，东瓯使人告急天子。天子问田蚡，蚡对曰：\"越人相攻击，固其常；又数反覆，〔数，所角翻；下同。〕自秦时弃不属，〔不属，不臣属也。〕不足以烦中国往救也。\"庄助曰：〔庄，姓名。战国时，楚有庄周，赵有庄豹。〕\"特患力不能救，德不能覆；〔覆，敷又翻。〕诚能，何故弃之！且秦举咸阳而弃之，〔师古曰：举，总也；言总天下乃至京师皆弃之。〕何但越也！今小国以穷困来告急，天子不救，尚安所愬；又何以子万国乎！\"上曰：\"太尉不足与计。〔考异曰：史记东越、汉书严助传，皆云\"建元三年，闽越围东瓯，天子问太尉田蚡。\"按是时蚡不为太尉，云太尉，误也。下云\"太尉不足与计\"，盖追呼其官；或亦误耳。〕吾新即位，不欲出虎符发兵郡国。\"乃遣助以节发兵会稽。〔会稽，东南边越。〕会稽守欲距法不为发，〔以法距之，为无汉虎符验。会，工外翻。守，式又翻。为，于伪翻。〕助乃斩一司马，谕意指，〔谓晓喻以天子不欲出虎符之意。〕遂发兵浮海救东瓯。未至，闽越引兵罢。东瓯请举国内徙，乃悉举其众来，处于江、淮之间。〔处，昌吕翻。〕\n\n 　　九月，丙子晦，日有食之。\n\n 　　上自初即位，招选天下文学材智之士，待以不次之位。〔师古曰：不拘常次，言超擢之。〕四方士多上书言得失，自眩鬻者以千数，〔汉书作\"炫\"，行卖也。鬻，亦卖也。炫，与眩同，音州县之县，又工县翻。鬻，音育。〕上简拔其俊异者宠用之。庄助最先进；后又得吴人朱买臣、赵人吾丘寿王、〔姓谱：吾，音虞，即虞丘氏。史记有楚相虞丘子。〕蜀人司马相如、平原东方朔、〔风俗通曰：伏羲之后，帝出乎震，主东方，子孙为东方氏。〕吴人枚皋、济南终军等，〔姓谱：枚姓出于周官衔枚氏，其后以官为姓。风俗通：六国有贤人枚被。终姓出于颛顼裔孙陆终。济，子礼翻。〕并在左右，每令与大臣辨论，中外相应以义理之文，大臣数屈焉。然相如特以辞赋得幸；朔、皋不根持论，好诙谐，〔言其议论无所根据。好，呼到翻。诙，古回翻。李奇曰：诙，嘲也。〕上以俳优畜之，〔师古曰：俳，杂戏也；优，调戏也。左传曰：少相狎，长相优。俳优，即今伶人调戏者。〕虽数赏赐，终不任以事也。〔数，所角翻。〕朔亦观上颜色，时时直谏，有所补益。\n\n 　　是岁，上始为微行，北至池阳，西至黄山，〔班志，池阳县属冯翊。黄山，宫名，在扶风槐里县。〕南猎长杨，东游宜春，〔长杨，宫名。水经注云：槐里县东有漏水，出南山赤谷东北，迳长杨宫；宫有长杨，因名；其地在盩厔界。师古曰：宜春，宫也，在长安东南；说者乃以为在鄠，非也。在鄠者自是宜春观，在长安城西，非东游也。〕与左右能骑射者期诸殿门。〔期门之号始此。〕常以夜出，自称平阳侯；〔平阳侯曹寿尚帝姊，见尊宠，故称之。〕旦明，入南山下，射鹿、豕、狐、兔，〔终南山横互关中南面，西起秦、陇，东彻蓝田，凡雍、岐、郿、鄠、长安、万年相去且八里百，而连绵峙据其南者，皆此一山也。射，而亦翻。〕驰骛禾稼之地，民皆号呼骂詈。〔号，户高翻。〕鄠、杜令欲执之，〔班志，鄠县属扶风。杜县属京兆，宣帝更为杜陵。鄠，音户。〕示以乘舆物，乃得免。〔乘，绳证翻。〕又尝夜至柏谷，〔水经：河水泾湖县故城北，又东合柏谷。水经注云：水出弘农县西石堤山，北迳柏谷亭下，即帝微行处。〕投逆旅宿，就逆旅主人求浆，主人翁曰：\"无浆，正有溺耳！\"〔溺，奴吊翻。〕且疑上为奸盗，聚少年欲攻之；主人妪睹上状貌而异之，〔妪，威遇翻。〕止其翁曰：\"客非常人也；且又有备，不可图也。\"翁不听，妪饮翁以酒，醉而缚之。〔饮，于禁翻。〕少年皆散走，妪乃杀鸡为食以谢客。明日，上归，召妪，赐金千斤，拜其夫为羽林郎。〔羽林郎属郎中令。师古曰：羽林，宿卫之官，言如羽之疾，如林之多也。一说曰：羽所以为王者羽翼。〕后乃私置更衣，从宣曲以南十二所，夜投宿长杨、五柞等诸宫。〔师古曰：为休息更衣之处。宣曲，宫名，在昆明池西。五柞，宫名；水经注：宫在盩厔县长杨宫东北。更，工衡翻。柞，昨、作二音。〕\n\n 　　上以道远劳苦，又为百姓所患，乃使太中大夫吾丘寿王举籍阿城以南，盩厔以东，宜春以西，提封顷畮，及其贾直，〔师古曰：举，计其数以为簿籍也。阿城本秦阿房宫，以其墙壁崇广，故俗呼为阿城。盩厔属扶风。山曲曰盩，水曲曰厔。杜佑曰：盩厔，唐为宜寿县。提封，亦谓提举四封之内，总计其大数也。盩，音輈。厔，音窒。贾，读曰价。〕欲除以为上林苑，属之南山。又诏中尉、左右内史〔师古曰：时未为京兆、扶风、冯翊，故云中尉及左、右内史也。予据班表，帝后改右内史为京兆尹，左内史为左冯翊，主爵都尉为右扶风：是为三辅。属，之欲翻。〕表属县草田，〔草田，荒田之未耕垦者。〕欲以偿鄠、杜之民。寿王奏事，上大说称善。〔说，读曰悦。〕时东方朔在傍，进谏曰：\"夫南山，天下之阻也。汉兴，去三河之地，〔河南、河内、河东为三河。汉高帝始居洛阳，后西都关中，是去三河之地也。〕止霸、浐以西，都泾、渭之南，此所谓天下陆海之地，〔霸水出蓝田县蓝田谷。浐水亦出蓝田谷，迳蓝田川，北出霸陵，入霸水。霸又北入于渭。泾水注见六卷。渭水出陇西首阳县西南鸟鼠同穴山，东流与霸水、泾水合，又东至船司空入河。陆海，师古曰：高平曰陆；关中地高，故称之耳。海者，万物所出。言关中陆产饶富，是以谓之陆海也。〕秦之所以虏西戎、兼山东者也。其山出玉、石、金、银、铜、铁、良材、百工所取给，万民所昂足也。〔昂，古仰字，通用，音牛向翻。〕又有秔、稻、梨、栗、桑、麻、竹、箭之饶，土宜姜、芋，水多〈圭黾〉、鱼，〔芋，即蹲鸱也，其叶似藕荷而长，不圆；其根大者为芋魁，其小者附丽甚众，白腻可食。〈圭黾〉，与蛙同。师古曰：似虾蟆而小，长脚。〕贫者得以人给家足，无饥寒之忧；故酆、镐之间，号为土膏，〔周文王都酆，武王都镐。水经：渭水东过槐里县故城南，东合甘水；又东，丰水从南来注之；又东北与镐水合。班志，丰水出鄠县东南。镐水上承镐池水于昆明池北，皆在上林宛中。〕其贾畮一金。〔贾，与价同。〕今规以为苑，绝陂池水泽之利而取民膏腴之地，上乏国家之用，下夺农桑之业，是其不可一也。盛荆、棘之林，广狐、菟之苑，〔菟，古兔字通用。〕大虎、狼之虚，坏人冢墓，〔虚，读曰墟。坏，音怪。〕发人室庐，令幼弱怀土而思，耆老泣涕而悲，是其不可二也。〔贺瑒曰：耆，至也，至老之境也。〕斥而营之，垣而囿之，骑驰东西，车骛南北，〔师古曰：乱驰曰骛。〕有深沟大渠。夫一日之乐，不足以危无堤之舆，〔苏林曰：堤，限也。舆，乘舆也，无限，若言不訾也。不敢斥天子，故曰舆也。张晏曰：一日之乐，谓田猎也；无堤之舆，谓天子富贵无堤限。贡父曰：不足以危，\"不\"字当作\"亦\"。堤，亦防也。言车舆驰骋，不为防虑，必有颠蹶之变。乐，音洛。〕是其不可三也。夫殷作九市之宫而诸侯畔，〔应劭曰：纣于宫中设九市。〕灵王起章华之台而楚民散，〔师古曰：楚灵王作章华之台，纳亡人以实之，卒有干溪之祸也。章华台在华容城也。〕秦兴阿房之殿而天下乱。粪土愚臣，逆盛意，罪当万死！\"上乃拜朔为太中大夫、给事中，〔百官表：给事中，加官。师古曰：汉官解诂云：掌侍从左右，无员，常侍中。续汉志：给事中，关通内外。盖以给事禁中名官也。〕赐黄金百斤。然遂起上林苑，如寿王所奏。\n\n 　　上又好自击熊、豕，〔说文：熊、似豕，山居，冬蛰，春出。诗疏：熊能攀缘上树，见人则颠倒投地而下。豕，谓野豕也；生一岁为豵，二岁为豜。二兽皆能突人。〕驰逐野兽。司马相如上疏谏曰：\"臣闻物有同类而殊能者，故力称乌获，捷言庆忌，勇期贲、育。〔乌获，秦武王力士也。庆忌，吴王僚之子，射能捷矢也。孟贲，古之勇士，水行不避蛟龙，陆行不避豺狼，发怒吐气，声响动天。夏育，亦猛士也。贲，音奔。〕臣之愚，窃以为人诚有之，兽亦宜然。今陛下好陵阻险，射猛兽，卒然遇逸材之兽，骇不存之地，〔师古曰：不存，不可得安存也。贡父曰：不存，犹言不虞，下文云存变之意。射，而亦翻。卒，读曰猝。〕犯属车之清尘，〔属车，注见十三卷。师古曰：属者，言联属不绝也。尘，谓行而起尘也。言清者，尊贵之意也。说者乃以清尘道为清道洒尘，非也。〕舆不及还辕，人不暇施巧，虽有乌获、逄蒙之技〔逄蒙，古之善射者也。孟子曰：逄蒙学射于羿。逄，皮江翻。〕不得用，〔宜承上文为句。〕枯木巧株，尽为难矣。是胡、越起于毂下而羌、夷接轸也，〔轸，后车横木也。〕岂不殆哉！虽万全而无患，然本非天子之所宜近也。〔近，其靳翻。〕且夫清道而后行，中路而驰，犹时有衔橛之变；〔张揖曰：衔，马勒衔也。橛，騑马口长衔也。师古曰：橛，谓车之钩心也。衔橛之变，言马衔或断，钩心或出，则致倾败以伤人也。橛，巨月翻。〕况乎涉丰草，〔丰草，茂草也。〕骋丘墟，前有利兽之乐〔虚，读曰墟。乐，音洛；下同。〕而内无存变之意，其为害也不难矣。夫轻万乘之重不以为安，乐出万有一危之涂以为娱，臣窃为陛下不取。〔为，于伪翻。〕盖明者远见于未萌〔师古曰：萌，谓事始，若草木初生者也。〕而知者避危于无形，〔知，读曰智。〕祸固多藏于隐微而发于人之所忽者也。故鄙谚曰：『家累千金，坐不垂堂。』〔张揖曰：畏櫩瓦堕中人也。师古曰：垂堂者，近堂边外，自恐坠堕耳，非畏櫩瓦也。言富人之子则自爱深矣。〕此言虽小，可以谕大。\"上善之。〔考异曰：此多非今年事；因庄助救东瓯及微行始出终言之。〕\n\n 　　建元四年（甲辰，公元前一三七年）\n\n 　　夏，有风赤如血。\n\n 　　六月，旱。\n\n 　　秋，九月，有星孛于东北。〔孛，蒲内翻。〕\n\n 　　是岁，南越王佗死，〔佗，徒河翻。〕其孙文王胡立。\n\n 　　建元五年（乙巳，公元前一三六年）\n\n 　　春，罢三铢钱，行半两钱。〔建元元年，行三铢钱，至是而罢，又新铸半两钱。〕\n\n 　　置五经博士。\n\n 　　夏，五月，大蝗。\n\n 　　秋，八月，广川惠王越、清河哀王乘皆薨，无后，国除。〔二王，皆景帝子；越中二年四月受封，乘中三年三月受封，至是国除。〕\n\n 　　建元六年（丙午，公元前一三五年）\n\n 　　春，二月，乙未，辽东高庙灾。〔景帝令郡国各立高祖庙，故辽东有高庙。〕\n\n 　　夏，四月，壬子，高园便殿火；上素服五日。〔师古曰：凡言便殿、便室、便坐者，皆非正大之处，所以就便安也。园者，于陵上作之；既有正寝以象平生，又立便殿为休息闲宴之处耳。便，如字。沈约曰：汉氏诸陵皆有园寝，承秦所为也。说者以为古前庙后寝，以象人主前有朝，后有寝也。庙以藏主，四时祭祀，寝有衣冠、象生之具以荐新。秦始出寝，起于墓侧；汉因不改。及魏武帝葬高陵，有司依汉立陵上祭殿。文帝以为古不墓祭，皆设于庙。高陵上殿屋皆毁坏，车马还廐，衣服藏府。文帝自作终制，又曰：\"寿陵无立寝殿，造园邑。\"自是至今，陵寝遂绝。〕\n\n 　　五月，丁亥，太皇太后崩。〔孝文皇后窦氏也。〕\n\n 　　六月，癸巳，丞相昌免；〔许昌也。〕武安侯田蚡为丞相。蚡骄侈：治宅甲诸第，田园极膏腴；〔师古曰：甲诸第者，言为诸第之最也。以甲、乙之次言，甲则为上矣。膏腴，谓肥厚之处。治，直之翻。〕市买郡县物，相属于道；多受四方赂遗；其家金玉、妇女、狗马、声乐、玩好，不可胜数。〔属，之欲翻。遗，于季翻。好，呼到翻。胜，音升。〕每入奏事，坐语移日，所言皆听；荐人或起家至二千石，权移主上。上乃曰：\"君除吏已尽未？吾亦欲除吏。\"尝请考工地益宅，〔考工，少府之属官也，主作器械。〕上怒曰：\"君何不遂取武库！\"是后乃稍退。\n\n 　　秋，八月，有星孛于东方，长竟天。〔孛，蒲内翻。〕\n\n 　　闽越王郢兴兵击南越边邑；南越王守天子约，不敢擅兴兵，使人上书告天子。于是天子多南越义，大为发兵，〔为，于伪翻；下同。〕遣大行王恢出豫章，大农令韩安国出会稽，〔大农令，本秦之治粟内史也，汉初因之；景帝中六年，更名大农令；帝太初元年，更名大司农。〕击闽越。\n\n 　　淮南王安上书谏曰：\"陛下临天下，布德施惠，天下摄然，〔孟康曰：摄，安也，奴协翻。〕人安其生，自以没身不见兵革。今闻有司举兵将以诛越，臣安窃为陛下重之。〔师古曰：重，难也。〕\n\n 　　越，方外之地，剪发文身之民也，〔晋灼曰：淮南王云：越人劗发。张揖以为古剪字。师古曰：劗，与剪同，张说是也。应劭曰：越人常在水中，故断其发，文其身，以象龙子，欲不见伤害。〕不可以冠带之国法度理也。自三代之盛，胡、越不与受正朔，〔与，读曰预。〕非强勿能服，威弗能制也；以为不居之地，不牧之民，不足以烦中国也。〔师古曰：地不可居而民不可牧养也。〕自汉初定以来七十二年，越人相攻击者不可胜数，〔胜，音升。〕然天子未尝举兵而入其地也。臣闻越非有城郭邑里也，处溪谷之间，篁竹之中，〔处，昌吕翻。服虔曰：竹丛曰篁。师古曰：竹田曰篁，音皇。〕习于水斗，便于用舟，地深昧而多水险；〔昧，暗也；言多草木也。〕中国之人不知其势阻而入其地，虽百不当其一。得其地，不可郡县也，攻之，不可暴取也。以地图察其山川要塞，相去不过寸数，而间独数百千里，〔师古曰：间，中间也，或八九百里，或千里也。〕险阻、林丛弗能尽者；〔师古曰：不能尽载于地图也。着，竹助翻。〕视之若易，行之甚难。天下赖宗庙之灵，方内大宁，戴白之老〔师古曰：言白发在首。〕不见兵革，民得夫妇相守，父子相保，陛下之德也。越人名为藩臣，贡酎之奉不输大内，〔贡者，以土产之物来贡也。酎者，三重酿醇酒也；味厚，故以荐宗庙也。汉制：于正月旦作酒，八月成，曰酎。酎之言纯也，八月尝酎于太庙，诸侯王各出金助祭，所谓酎金也。大内，都内也，国之宝藏。班表，治粟属官有都内令、丞。言越国僻远，既不输土贡，又不输酎金于中国，得其地无益也。酎，直又翻。〕一卒之奉【章：乙十一行本\"奉\" 作\"用\"；孔本同。】不给上事；〔给，供也。〕自相攻击，而陛下发兵救之，是反以中国而劳蛮夷也！〔师古曰：疲劳中国之人于蛮夷之地。〕且越人愚戆轻薄，〔戆，陟降翻。〕负约反覆，其不用天子之法度，非一日之积也。〔师古曰：积，久也。〕壹不奉诏，举兵诛之，臣恐后兵革无时得息也。\n\n 　　间者，数年岁比不登，民待卖爵、赘子以接衣食。〔比，毗至翻。如淳曰：淮南俗卖子与人作奴婢，名曰赘子，三年不能赎，遂为奴婢。师古曰：赘，质也。一说云：赘子者，谓令子出就妇家为赘婿。〕赖陛下德泽振救之，得毋转死沟壑；四年不登，五年复蝗，民生未复。〔年复，扶又翻；未复，如字。〕今发兵行数千里，资衣粮，〔师古曰：资，犹赍也。〕入越地，舆轿而隃领，拕舟而入水，〔轿，竹舆车，江南人又谓之篮舆。领，山岭也。不通舟车，故用肩舆以行。轿，旗妙翻。拕，音他，曳也。〕行数百千里，夹以深林丛竹，水道上下击石；〔谓水道多巨石，船行上下，皆与石相击触也。〕林中多蝮蛇、猛兽，〔应劭曰：蝮蛇，一名虺。蠚，螫也，螫人手足，则割去其肉，不然则死。师古曰：尔雅及说文皆以为蝮即虺也，博三寸，首大如擘。而郭璞云：各自一种蛇，其蝮蛇，大头，细颈，焦尾，色如绶文，文间有毛似猪鬣，鼻上有针，大者七八尺，一名反鼻，非虺之类也。以今俗名证之，郭说得矣。虺若土色，所在有之，俗呼土虺。其蝮惟出南方。蝮，敷福翻。〕夏月暑时，欧泄霍乱之病相随属也；〔欧，吐也。泄，利也。师古曰：泄，以制翻。属，之欲翻。〕曾未施兵接刃，死伤者必众矣。前时南海王反，陛下先臣使将军间忌将兵击之，〔文颖曰：先臣，淮南厉王长也，间忌，人姓名也。师古曰：淮南王传作\"简忌\"，此本作\"间\"，传写字误省耳。左传有鲁大夫简叔。〕以其军降，处之上淦。〔班志，豫章郡有新淦县。应劭注云：淦水所出。上淦，盖淦水之上流也。降，户江翻。处，昌吕翻。淦，音绀，又工含翻。〕后复反，会天暑多雨，楼船卒水居击棹，〔师古曰：言常居舟中水上，而又有击棹行舟之役，故多死也。复，扶又翻。〕未战而疾死者过半；亲老涕泣，孤子啼号，〔号，户高翻。〕破家散业，迎尸千里之外，裹骸骨而归。悲哀之气，数年不息，长老至今以为记，曾未入其地而祸已至此矣。〔曾，才登翻。〕陛下德配天地，明象日月，恩至禽兽，泽及草木，一人有饥寒不终其天年而死者，为之凄怆于心。今方内无狗吠之警，而使陛下甲卒死亡，暴露中原，霑渍山谷，边境之民为之早闭晏开，〔师古曰：晏，晚也。言有兵难，故边城早闭而晚开也。为，于伪翻；下同。〕朝不及夕，〔师古曰：言忧危亡不自保也。〕臣安窃为陛下重之。\n\n 　　不习南方地形者，多以越为人众兵强，能难边城。〔服虔曰：为边城作难也。难，乃旦翻。〕淮南全国之时，多为边吏，〔师古曰：全国，谓未分为三之时也，淮南人于边为吏，与越接境，故知其地形也。〕臣窃闻之，与中国异；〔师古曰：言其风土不同。〕限以高山，人迹绝，车道不通，天地所以隔外内也。其入中国，必下领水，领水之山峭峻，漂石破舟，〔领水，即赣水也；班志所谓彭水出豫章南壄县东入湖汉水，庾仲初所谓大庾峤水北入豫章注于江者是也。漂石破舟，言三百里赣石。〕不可以大船载食粮下也。越人欲为变，必先田余于界中，〔班志，豫章郡有余汗县。应劭曰：汗，音干。今饶州余干县，汉古县名也。〕积食粮，乃入，伐材治船。〔治，直之翻。〕边城守候诚谨，越人有入伐材者，辄收捕，焚其积聚，〔积，子赐翻。聚，慈谕翻。〕虽百越，柰边城何！且越人绵力薄材，〔师古曰：绵，弱也；言其柔弱如绵。〕不能陆战，又无车骑、弓弩之用，然而不可入者，以保地险，而中国之人不耐其水土也。臣闻越甲卒不下数十万，所以入之，五倍乃足，〔师古曰：不下，言不减也。汉军多之五倍，然后可入其地也。〕挽车奉饷者不在其中。〔师古曰：挽，音晚，引车也。〕南方暑湿，近夏瘅热，〔近，其靳翻。师古曰：瘅，黄病也，丁干翻。〕暴露水居，蝮蛇蠚生，〔师古曰：蠚，毒也，音壑。〕疾疢多作，〔疢，丑刃翻，病也。〕兵未血刃而病死者什二三，虽举越国而虏之，不足以偿所亡。〔师古曰：举，谓总取也。〕\n\n 　　臣闻道路言：闽越王弟甲弑而杀之，甲以诛死，〔甲者，闽越王弟之名。〕其民未有所属。陛下若欲来，内处之中国，〔处，昌吕翻。〕使重臣临存，〔师古曰：存，谓省问之。〕施德垂赏以招致之，此必携幼、扶老以归圣德。若陛下无所用之，则继其绝世，存其亡国，建其王侯，以为畜越，〔李奇曰：如人畜养六畜也。师古曰：直谓畜养之耳，非六畜也。畜，许六翻。〕此必委质为藩臣，世共贡职。〔共，读曰供。〕陛下以方寸之印，丈二之组，填抚方外，不劳一卒，不顿一戟，〔师古曰：顿，坏也，读曰钝。〕而威德并行。今以兵入其地，此必震恐，以有司为欲屠灭之也，必雉兔逃，入山林险阻。〔师古曰：如雉兔之逃窜而入山林险阻之中。〕背而去之，则复相群聚；留而守之，历岁经年，则士卒罢勌，〔背，蒲妹翻。罢，读曰疲。勌，即倦字。〕食粮乏绝，民苦兵事，盗贼必起。臣闻长老言：秦之时，尝使尉屠睢击越，〔张晏曰：郡都尉，姓屠，名睢。晋有屠岸贾、屠蒯。睢，音虽。〕又使监禄凿渠通道，〔张晏曰：监郡御史也，名禄。案秦郡置守、尉、监。〕越人逃入深山林丛，不可得攻；留军屯守空地，旷日引久，士卒劳睠；越出击之，秦兵大败，乃发适戍以备之。〔适，读曰谪。〕当此之时，外内骚动，皆不聊生，亡逃相从，群为盗贼，于是山东之难始兴。〔难，乃旦翻。〕兵者凶事，一方有急，四面皆耸。臣恐变故之生，奸邪之作，由此始也。\n\n 　　臣闻天子之兵有征而无战，言莫敢校也。〔师古曰：校，计也；不敢与计强弱曲直。〕如使越人蒙徼幸以逆执事之颜行，〔徼，工尧翻。文颖曰：颜行，犹雁行；在前行，故曰颜也。行，户刚翻。〕厮舆之卒有一不备而归者，〔张晏曰：厮，微；舆，众也。师古曰：厮，析薪者；舆，主驾车者；皆言贱役之人也。〕虽得越王之首，臣犹窃为大汉羞之。〔为，于伪翻。〕陛下以四海为境，生民之属，皆为臣妾。垂德惠以覆露之，〔覆，谓盖帱也。露，谓使之霑润泽也。覆，敷又翻。〕使安生乐业，则泽被万世，〔乐，音洛。被，皮义翻。〕传之子孙，施之无穷，天下之安，犹泰山而四维之也；〔师古曰：维，谓联系之。〕夷狄之地，何足以为一日之闲〔如淳曰：得其地不足为一日闲暇之娱也。〕而烦汗马之劳乎！诗云：『王犹允塞，徐方既来。』〔师古曰：大雅常武之诗也。允，信也；塞，满也，言王道信充满于天下，则徐方、淮夷尽来服也。塞，悉则翻。〕言王道甚大而远方怀之也。臣安窃恐将吏之以十万之师为一使之任也！\"〔师古曰：言汉发一使镇抚之，则越人宾服，不烦兵往。使，疏吏翻。〕\n\n 　　是时，汉兵遂出，未隃领，〔隃，与逾同。领，与岭同。〕闽越王郢发兵距险。其弟余善乃与相、宗族谋曰：〔相，闽越国相也，音息亮翻。〕\"王以擅发兵击南越不请，故天子兵来诛。汉兵众强，即幸胜之，后来益多，〔师古曰：言汉地广大，兵众盛强，今虽胜之，后必复来也。〕终灭国而止。今杀王以谢天子，天子听罢兵，固国完；不听，乃力战；不胜，即亡入海。\"皆曰：\"善！\"即鏦杀王，〔鏦，初江翻，短矛也。〕使使奉其头致大行。大行曰：\"所为来者，诛王。〔为，于伪翻；下同。〕今王头至，谢罪；不战而殒，利莫大焉。\"乃以便宜案兵，告大农军，而使使奉王头驰报天子。诏罢两将兵，〔将，即亮翻。〕曰：\"郢等首恶，独无诸孙繇君丑不与谋焉。\"〔张晏曰：繇，邑号也。师古曰：繇，音摇。与，读曰预。〕乃使中郎将立丑为越繇王，奉闽越先祭祀。余善已杀郢，威行于国，国民多属，窃自立为王，繇王不能制。上闻之，为余善不足复兴师，曰：\"余善数与郢谋乱；〔复，扶又翻。数，所角翻。〕而后首诛郢，师得不劳。\"因立余善为东越王，与繇王并处。〔处，昌吕翻。〕\n\n 　　上使庄助谕意南越。南越王胡顿首曰：\"天子乃为臣兴兵讨闽越，死无以报德！\"遣太子婴齐入宿卫，谓助曰：\"国新被寇，〔被，皮义翻。〕使者行矣，胡方日夜装，入见天子。\"〔见，贤遍翻；下同。〕助还，过淮南，上又使助谕淮南王安以讨越事，嘉答其意，安谢不及。助既去南越，南越大臣皆谏其王曰：\"汉兴兵诛郢，亦行以惊动南越。且先王昔言：『事天子期无失礼。』要之，不可以说好语入见，〔言不可喜汉使好语而入朝也。说，读曰悦。〕则不得复归，亡国之势也。\"于是胡称病，竟不入见。\n\n 　　是岁，韩安国为御史大夫。\n\n 　　东海太守濮阳汲黯为主爵都郡。〔按汲黯传：其先有宠于卫君，至黯十世，世为卿大夫。盖食采于汲，因以为氏。班表：主爵中尉，秦官，掌列侯；景帝中六年，更名都尉；武帝太初元年，更名右扶风，治内史右地。濮，博木翻。〕始，黯为谒者，以严见惮。东越相攻，上使黯往视之；不至，至吴而还，报曰：\"越人相攻，固其俗然，不足以辱天子之使。\"河内失火，延烧千余家，上使黯往视之；还，报曰：\"家人失火，屋比延烧，〔师古曰：家人，犹言庶人家也。比，近也；言屋相近，故连延而烧也。比，频寐翻。〕不足忧也。臣过河南，河南贫人伤水旱万余家，或父子相食，臣谨以便宜，持节发河南仓粟以振贫民。臣请归节，伏矫制之罪。\"〔师古曰：矫，托也；托言奉制诏而行之也。汉律：矫制者，论弃市罪。〕上贤而释之。其在东海，治官理民，好清静，择丞、史任之，〔如淳曰：择丞及史任之也。汉律：太守、都尉、诸侯内史，史各一人，卒史、书佐各十人。余据汉制，郡守之属有丞，有诸曹掾史。好，呼到翻。〕责大指而已，不苛小。黯多病，卧闺阁内不出；岁余，东海大治，称之。〔治，直吏翻；下同。〕上闻，召为主爵都尉，列于九卿。〔汉太常、郎中令、中大夫令、太仆、大理、大行令、宗正、大司农、少府，为正九卿；中尉、主爵都尉、内史，列于九卿。〕其治务在无为，引大体，不拘文法。\n\n 　　黯为人，性倨少礼，〔师古曰：倨，简傲也。少，诗沼翻。〕面折，不能容人之过。〔折，之舌翻。〕时天子方招文学儒者，上曰：\"吾欲云云。\"〔张晏曰：所言欲施仁义也。师古曰：云云，犹言如此如此也，史略其辞耳。〕黯对曰：\"陛下内多欲而外施仁义，柰何欲效唐、虞之治乎！\"上默然，怒，变色而罢朝，公卿皆为黯惧。上退，谓左右曰：\"甚矣汲黯之戆也！\"群臣或数黯，〔师古曰：数，责也，音所具翻。〕黯曰：\"天子置公卿辅弼之臣，宁令从谀承意，陷主于不义乎！且已在其位，纵爱身，柰辱朝廷何！\"黯多病，病且满三月；上常赐告者数，〔数，所角翻。〕终不愈。最后病，庄助为请告。〔为，于伪翻。〕上曰：\"汲黯何如人哉？\"助曰：\"使黯任职居官，无以逾人；然至其辅少主，守城深坚，招之不来，麾之不去，虽自谓贲、育亦不能夺之矣！\"〔贲，音奔。〕上曰：\"然。古有社稷之臣，至如黯，近之矣！\"〔近，其靳翻〕\n\n 　　匈奴来请和亲，天子下其义。〔下，遐嫁翻。〕大行王恢，燕人也，习胡事，议曰：\"汉与匈奴和亲，率不过数岁，即复倍约；〔倍，蒲妹翻。〕不如勿许，兴兵击之。\"韩安国曰：\"匈奴迁徙鸟举，难得而制，〔言其轻疾，逐水草迁徙，若鸟之举也。〕自上古不属为人。〔不以人类待之。〕今汉行数千里与之争利，则人马罢乏；〔罢，读曰疲。〕虏以全制其敝，此危道也。不如和亲。\"群臣议者多附安国，于是上许和亲。\n\n 　　元光元年（丁未，公元前一三四年）\n\n 　　冬，十一月，初令郡国举孝廉各一人，〔师古曰：孝，谓善事父母者；廉，谓清廉有廉隅者也。〕从董仲舒之言也。\n\n 　　卫尉李广为骁骑将军，屯云中，〔周末置左、右、前、后将军，秦、汉因之，位上卿。至武帝置骁骑、车骑等将军，后来名号浸多，不可胜纪，谓之杂号将军。盘洲洪氏曰：西汉杂号将军掌征伐背叛，事讫则罢，不常置也。骁，坚尧翻。〕中尉程不识为车骑将军，〔姓谱：程本自颛顼重黎之后，周宣王时，程伯休父入为大司马，封于程者以为氏；与司马氏同出。〕屯雁门；六月，罢。广与程不识俱以边太守将兵，有名当时。广行无部伍、行陈，〔部者，军行各有分部；伍者，五人为伍也。部有校尉，伍有伍长。行，户刚翻。陈，读曰阵。〕就善水草舍止，人人自便，不击刁斗以自卫，〔孟康曰：刁斗，以铜作鐎，受一斗，昼炊饮食，夜击持行夜，名曰刁斗。苏林曰：形如鋗，无缘。荀悦曰：刁斗，小铃，如宫中传夜铃也。索隐曰：鋗，即铃也。埤苍云：鐎，温器有板；斗，似铫，无缘。师古曰：鐎，音谯。鋗，火玄翻；鋗，即铫也。铫，音姚。缘，去声。〕莫府省约文书；然亦远斥候，〔淮南子曰：斥，度也；候，视也，望也。〕未尝遇害。程不识正部曲、行伍、营陈，击刁斗，士吏治军簿〔师古曰：簿，文簿。治，直之翻；下言治同。〕至明，军不得休息；然亦未尝遇害。不识曰：\"李广军极简易，〔易，以豉翻。〕然虏卒犯之，无以禁也；〔卒，读曰猝。〕而其士卒亦佚乐，咸乐为之死。〔乐，音洛；下同。〕我军虽烦扰，然虏亦不得犯我。\"然匈奴畏李广之略，士卒亦多乐从李广而苦程不识。〔师古曰：苦，谓厌苦之也。〕\n\n 　　臣光曰：易曰：\"师出以律，否臧凶。\"〔否，音鄙。易师卦初六爻辞。王弼注曰：齐众以律，失律则散；故师出以律。律不可失；失律而臧，何异于否！失令有功，法所不赦。故师出不以律，否臧皆凶。〕言治众而不用法，无不凶也。李广之将，使人人自便。以广之材，如此焉可也；然不可以为法。何则？其继者难也；况与之并时而为将乎！夫小人之情，乐于安肆而昧于近祸，彼既以程不识为烦扰而乐于从广，且将仇其上而不服。然则简易之害，非徒广军无以禁虏之仓卒而已也！故曰\"兵事以严终\"，为将者，亦严而已矣。然则效程不识，虽无功，犹不败；效李广，鲜不覆亡哉！〔鲜，息浅翻。〕\n\n 　　夏，四月，赦天下。\n\n 　　五月，诏举贤良、文学，上亲策之。\n\n 　　秋，七月，日有食之。 \n",
    "资治通鉴第一十八卷-汉纪一十": "　　汉纪十　起著雍滩，尽柔兆执徐，凡九年。\n\n 　　世宗孝武皇帝上之下\n\n 　　元光二年（戊申，公元前一三三年）\n\n 　　冬，十月，上行幸雍，祠五畤。〔雍，于用翻。畤，音止。〕\n\n 　　李少君以祠灶却老方见上，〔祠灶者，祭灶以致鬼物，化丹砂以为黄金，以为饮食器，可以延年。方士之言云尔。少，诗照翻。〕上尊之、少君者，故深泽侯舍人，〔高祖功臣有深泽侯赵将夕，景帝三年，孙修嗣侯；七年，有罪，耐为司寇。少君当是为修舍人。班志，涿郡有南深泽县。〕匿其年及其生长，〔谓其生时及长时所居止处也。长，知两翻。〕其游以方徧诸侯，无妻子。人闻其能使物及不死，〔如淳曰：物，谓鬼物也。〕更馈遗之，〔更，工衡翻。遗，于季翻。〕常余金钱、衣食。人皆以为不治生业而饶给，又不知其何所人，愈信，争事之。〔治，直之翻。〕少君善为巧发奇中。〔如淳曰：时时发言有所中也。中，竹仲翻。〕尝从武安侯饮，〔田蚡封武安侯。〕坐中有九十余老人，〔坐，徂卧翻；下同。〕少君乃言与其大父游射处；老人为儿时从其大父，识其处，〔师古曰：识，记也，式志翻。〕一坐尽惊。少君言上曰：\"祠灶则致物，致物而丹沙可化为黄金，寿可益，蓬莱仙者可见；见之，以封禅则不死，黄帝是也。臣尝游海上，见安期生，〔列仙传：安期生，琅邪人，卖药东海边，时人皆言千岁。〕食臣枣，大如瓜。〔食，祥吏翻。〕安期生仙者，通蓬莱中，合则见人，不合则隐。\"于是天子始亲祠灶，遣方士入海求蓬莱安期生之属，而事化丹沙诸药齐为黄金矣。〔药之分齐。齐，才计翻。〕居久之，李少君病死，天子以为化去，不死；而海上燕、齐怪迂之方士多更来言神事矣。〔更，工衡翻。〕\n\n 　　亳人谬忌奏祠太一。〔如淳曰：亳，亦薄也。晋灼曰：亳县属济阴郡。予据班志，亳属山阳郡；\"亳\"作\"薄\"，谬，姓也，音靡幼翻，与缪同；战国时，赵有宦者令缪贤。太一者，天之尊神。天文志：中宫天极星，其一明者，太一常居也。淮南子：太微者，太一之庭；紫宫者，太一之居。索隐曰：乐汁征图云：天宫，紫微；北极，天一、太一。宋均云；天一、太一，北极神之别名。春秋佐助期云：紫宫，天皇耀魄宝之所理也。石氏云：天一、太一各一星，在紫宫门外立，承事天皇大帝。〕方曰：\"天神贵者太一，太一佐曰五帝。\"〔五帝，谓东方青帝灵威仰，南方赤帝赤熛怒，西方白帝白招矩，北方黑帝叶光纪，中央黄帝含枢纽也。一说：苍帝名灵符，赤帝名文祖，白帝名显记，黑帝名玄矩，黄帝名神斗。〕于是天子立其祠长安东南郊。\n\n 　　雁门马邑豪聂壹，〔马邑县属雁门郡。豪，谓以赀财、武力雄于乡曲者。聂，姓也。姓谱曰：楚大夫食采于聂，因以为氏。壹，其名。聂，尼辄翻。〕因大行王恢言： \"匈奴初和亲，亲信，边可诱以利致之，伏兵袭击，必破之道也。\"上召问公卿。王恢曰：\"臣闻全代之时，〔战国之初，代自为一国，故曰全代；其后为赵襄子所灭，代始属赵。服虔曰：代未分之时也。李奇曰：六国之时，代为一国，尚能以击匈奴；况今加以汉之大乎！〕北有强胡之敌，内连中国之兵，然尚得养老、长幼，〔长，知两翻。〕种树以时，仓廪常实，匈奴不轻侵也。今以陛下之威，海内为一；然匈奴侵盗不已者，无他，以不恐之故耳。〔言不示以威，故匈奴不知惧也。〕臣窃以为击之便。\"韩安国曰：\"臣闻高皇帝尝围于平城，〔事见十一卷高祖七年。〕七日不食；及解围反位而无忿怒之心。夫圣人以天下为度者也，〔师古曰：言当随天下人心而宽大其度量也。〕不以己私怒伤天下之公，故遣刘敬结和亲，至今为五世利。臣窃以为勿击便。\"恢曰：\"不然。高帝身被坚执锐，行几十年，〔被，皮义翻。几，居衣翻。〕所以不报平城之怨者，非力不能，所以休天下之心也。今边境数惊，〔数，所角翻。〕士卒伤死，中国槥车相望，〔应劭曰：槥，小棺也，今谓之椟。金布令曰：不幸死，所为椟传归所居县。师古曰：从军死者，以槥送致其丧；载槥之车相望于道，言其多也。槥，音卫。〕此仁人之所隐也。〔隐，恻也；张晏曰：痛也。〕故曰击之便。\"安国曰：\"不然。臣闻用兵者以饱待饥，正治以待其乱，定舍以待其劳；故接兵覆众，伐国堕城，〔师古曰：覆，败也；堕，毁也；言兵与敌接则败其众，所伐之国则堕其城也。堕，读曰隳。〕常坐而役敌国，此圣人之兵也。今将卷甲轻举，〔卷，读曰卷。〕深入长敺，难以为功；〔敺，与驱同。〕从行则迫胁，衡行则中绝，〔从，子容翻。衡，读曰横。〕疾则粮乏，徐则后利，〔师古曰：后利，谓不及于利。后，户遘翻。〕不至千里，人马乏食。兵法曰：『遗人，获也。』〔言以军遗敌人，令其禽获也。遗，于季翻。〕臣故曰勿击便。\"恢曰：\"不然。臣今言击之者，固非发而深入也；将顺因单于之欲，诱而致之边，〔诱，音酉。〕吾选枭骑、壮士阴伏而处以为之备，〔枭，古尧翻。骑，奇寄翻。〕审遮险阻以为其戒。吾势已定，或营其左，或营其右，或当其前，或绝其后，单于可禽，百全必取。\"上从恢议、〔考异曰：史记韩长孺传，元光元年，聂壹画马邑事；而汉书武纪在二年。盖元年壹始言之，二年议乃决也。〕\n\n 　　夏，六月，以御史大夫韩安国为护军将军，卫尉李广为骁骑将军，太仆公孙贺为轻车将军，大行王恢为将屯将军，〔司马彪曰：轻车，古之战车。李奇曰：将屯，主监诸屯。〕太中大夫李息为材官将军，将车骑、材官三十余万匿马邑旁谷中，约单于入马邑纵兵。阴使聂壹为间，〔间，古苋翻。〕亡入匈奴，谓单于曰：\"吾能斩马邑令、丞，以城降，〔县有令，有丞，长吏也。〕财物可尽得。\"单于爱信，以为然而许之。聂壹乃诈斩死罪囚，县其头马邑城下〔县，古悬字通。〕示单于使者为信，曰：\"马邑长吏已死，〔长，知两翻。〕可急来！\"于是单于穿塞，将十万骑入武州塞。〔班志，武州县属雁门郡。崔浩曰：今平城首西百里有武州城是也。杜佑曰：武州塞在朔州善阳县界。〕未至马邑百余里，见畜布野〔畜，许救翻。〕而无人牧者，怪之。乃攻亭，得雁门尉史，欲杀之；〔师古曰：汉律：近塞皆置尉，百里一人，士史、尉史各二人。时雁门尉史行徼见寇，因保此亭。〕尉史乃告单于汉兵所居。单于大惊曰：\"吾固疑之。\"乃引兵还，出曰：\"吾得尉史，天也！\"以尉史为天王。塞下传言单于已去，汉兵追至塞，度弗及，乃皆罢兵。〔度，徒洛翻。〕王恢主别从代出击胡辎重，〔重，直用翻。〕闻单于还，兵多，亦不敢出。\n\n 　　上怒恢。恢曰：\"始，约为入马邑城，兵与单于接，而臣击其辎重，可得利。今单于不至而还，臣以三万人众不敌，只取辱，固知还而斩，然完陛下士三万人。\" 于是下恢廷尉，〔下，遐嫁翻。〕廷尉当，\"恢逗桡，当斩。\"〔应劭曰：逗，曲行避敌也。桡，顾望也。如淳曰：军行而逗留、畏懦者，要斩。师古曰：应说非也。逗，留止也。桡，谓屈弱也。逗，音豆，又音住。桡，奴教翻。〕恢行千金丞相蚡，蚡不敢言上，而言于太后曰：\"王恢首为马邑事，今不成而诛恢，是为匈奴报仇也。\"〔蚡，房吻翻。是为，于伪翻。〕上朝太后，〔朝，直遥翻。〕太后以蚡言告上。上曰：\"首为马邑事者恢，故发天下兵数十万，从其言为此。且纵单于不可得，恢所部击其辎重，犹颇可得以尉士大夫心。〔尉，与慰同。〕今不诛恢，无以谢天下。\"于是恢闻，乃自杀。自是之后，匈奴绝和亲，攻当路塞，〔师古曰：塞之当行道处者。〕往往入盗于汉边，不可胜数；然尚贪乐关市，〔匈奴与汉人于边为互市，如今之回易场也。胜，音升。乐，音洛。〕嗜汉财物，汉亦关市不绝以中其意。〔中，竹仲翻。〕\n\n 　　元光三年（己酉，公元前一三二年）\n\n 　　春，河水徙，从顿丘东南流。〔师古曰：顿丘，丘名，因以为县；本卫地也。地理志，属东郡；今则在魏州界。考异曰：汉书武纪云：\"东南流入勃海。\"按顿丘属东郡。勃海乃在顿丘东。此恐误，今不取。〕夏，五月，丙子，复决濮阳瓠子，〔濮阳县属东郡。服虔曰：瓠子，堤名，在东郡。苏林曰：甄城以南、濮阳以北为瓠子河，广百步，深五丈。水经：瓠子河出濮阳县北十里，即瓠河口。复，扶又翻。瓠，户故翻。考异曰：史记河渠书：\"元光中，河决瓠子，东注巨野。\"服虔注汉书武纪曰：\"瓠子，堤名，在东郡白马。\"苏林曰：\"在甄城以南，濮阳以北。\"将相名臣表曰：\"五月，丙子，河决瓠子。\"然则瓠子即濮阳县境堤名也。〕注巨野，〔班志，巨野县属山阳郡；大野泽在其北。师古曰：即今郓州巨野县。〕通淮、泗，〔决河之水，由巨野而通泗水，由泗水而通淮也。〕泛郡十六。〔泛，敷剑翻。〕天子使汲黯、郑当时发卒十万塞之，辄复坏。〔塞，悉则翻。复，扶又翻；下同。〕是时，田蚡奉邑食鄃；〔奉，扶用翻。鄃，音输。鄃县属清河郡。〕鄃居河北，河决而南，则鄃无水灾，邑收多。蚡言于上曰：\"江、河之决皆天事，未易以人力强塞，〔易，以豉翻。强，其两翻。〕塞之未必应天。\"而望气用数者亦以为然。于是天子久之不复事塞也。\n\n 　　初，孝景时，魏其侯窦婴为大将军，武安侯田蚡乃为诸郎，〔诸郎，诸曹郎也。〕侍酒跪起如子侄；已而蚡日益贵幸，为丞相。魏其失势，宾客益衰，〔师古曰：言素为婴之宾客者，渐以衰退，不复往也。〕独故燕相颍阴灌夫不去。〔燕王定国，王泽之孙也；夫自太仆出相之。班志，颍阴县属颍川郡。相，息亮翻。〕婴乃厚遇夫，相为引重，〔张晏曰：相荐达为声势也。师古曰：相牵引以致于尊重也。为，于伪翻。〕其游如父子然。夫为人刚直，使酒，诸有势在己之右者必陵之；数因酒忤丞相。〔数，所角翻。忤，五故翻。〕丞相乃奏案：\"灌夫家属横颍川，民苦之。\"〔夫宗族、宾客为权利，横于颍川；小儿歌之曰：\"颍水清，灌氏宁；颍水浊，灌氏族。\"横，户孟翻。〕收系夫及支属，皆得弃市罪。〔刑人于市，与众弃之，故杀之于市者谓之弃市。景帝中元年，改磔曰弃市。应劭曰：先诸死刑皆磔于市，今改曰弃市，自非妖逆，不复磔也。师古曰：磔，谓张其尸也。弃市，杀之于市也。〕魏其上书论救灌夫，上令与武安东朝廷辨之。〔东朝，谓太后居长乐宫，在未央宫之东也；令于长乐宫见太后，廷辨其是非也。朝，直遥翻，下同。〕魏其、武安因互相诋讦。〔讦，居谒翻。〕上问朝臣：\"两人孰是？\"唯汲黯是魏其，韩安国两以为是；郑当时是魏其，后不敢坚。上怒当时曰：\"吾并斩若属矣！\"〔若属，犹言汝辈也。〕即罢、起，入，上食太后，〔上，时掌翻。〕太后怒不食，曰：\"今我在也，而人皆藉吾弟；〔晋灼曰：藉，蹈也。藉，慈夜翻。〕令我百岁后，皆鱼肉之乎！\"〔师古曰：以比鱼肉而食啖也。〕上不得已，遂族灌夫；使有司案治魏其，得弃市罪。\n\n 　　元光四年（庚戌，公元前一三一年）\n\n 　　冬，十二月晦，论杀魏其于渭城。〔汉法，以冬月行重刑，遇春则赦若赎，故以十二月晦论杀魏其侯。此武安侯蚡之意也。渭城县属扶风，秦之咸阳也。考异曰：班固汉武故事曰：\"上召大臣议之。群臣多是窦婴，上亦不复穷问，两罢之。田蚡大恨，欲自杀；先与太后诀，兄弟共号哭诉太后，太后亦哭，弗食。上不得巳，遂乃杀婴。\"按汉武故事，语多诞妄，非班固书；盖后人为之，托固名耳。〕春，三月，乙卯，武安侯蚡亦薨。〔考异曰：武安侯传云：\"元光四年春，丞相按灌夫事；其夏，取夫人。五年十月，论灌夫及家属。十二月，晦，魏其弃市。\"徐广引武帝本纪、侯表，以为蚡薨在婴死后分明，四年当是三年，五年当是四年。今从之、广又疑十二月为二月；按汉制，常以立春下宽大诏书，蚡恐魏其得释，故以十二月晦杀之，何必改为二月也！〕及淮南王安败，〔见后十九卷元狩元年。〕上闻蚡受安金，有不顺语，〔见上卷建元二年。〕曰：\"使武安侯在者，族矣！\"\n\n 　　夏，四月，陨霜杀草。\n\n 　　御史大夫安国行丞相事，引；堕车，蹇。〔如淳曰：为天子导引而堕车蹇跛也。余据汉制，大驾则公卿奉引，安国盖因奉引而堕车也。堕，杜火翻。〕五月，丁巳，以平棘侯薛泽为丞相；〔薛泽，高祖功臣广平侯薛欧之孙。广平，侯国，景帝中二年罪绝，中五年，复封泽平棘侯。班志，平棘县属常山郡。〕安国病免。\n\n 　　地震；赦天下。\n\n 　　九月，以中尉张欧为御史大夫。韩安国疾愈，复为中尉。\n\n 　　河间王德，修学好古，实事求是，〔德，景帝子，帝之兄也；景帝前二年受封。师古曰：实事求是，务得其实，每求真是也。好，呼到翻；下同。〕以金帛招求四方善书，得书多与汉朝等。〔朝，直遥翻；下同。〕是时，淮南王安亦好书，所招致率多浮辩；献王所得书，皆古文先秦旧书，〔师古曰：先秦，犹言秦先，谓未焚书之前。余据献王传，旧书，即谓周官、尚书、礼记、孟子、老子之书也。〕采礼乐古事，稍稍增辑至五百余篇，被服、造次〔师古曰：被服，言常居处其中也。造次，谓所向必行也。余谓被服者，言以儒术衣被其身也。被，皮义翻。造，千到翻。〕必于儒者，山东诸儒多从之游。\n\n 　　元光五年（辛亥，公元前一三零年）\n\n 　　冬，十月，河间王来朝，献雅乐，对三雍宫〔应劭曰：辟雍、明堂、灵台也。雍，和也；言天地、君臣、人民皆和也。余谓对三雍宫者，对三雍之制度，非召对于三雍宫。〕及诏策所问三十余事；其对，推道术而言，得事之中，文约指明，〔师古曰：中，竹仲翻。约，少也。指，谓义之所趋，若人以手指物也。〕天子下太乐宫常存肄河间王所献雅声，〔班表：太乐官属大常。肄，以至翻，习也。下，遐嫁翻。〕岁时以备数，然不常御也。春，正月，河间王薨，中尉常丽以闻，〔姓谱：常性，黄帝相常先之后。〕曰：\"王身端行治，〔师古曰：端，直也。治，理也。行，下孟翻。〕温仁恭俭，笃敬爱下，明知深察，惠于鳏寡。\"大行令奏：\"諡法:『聪明睿知曰献』，諡曰献王。\"〔知，读曰智。〕\n\n 　　班固赞曰：昔鲁哀公有言：\"寡人生于深宫之中，长于妇人之手，未尝知忧，未尝知惧。\"〔师古曰：哀公与孔子言也，事见孙卿子。长，知两翻。〕信哉斯言也，虽欲不危亡，不可得已！〔师古曰：巳，语终辞。〕是故古人以宴安为鸩毒，〔师古曰：左氏传：管敬仲曰：\"宴安鸩毒，不可怀也。\"〕无德而富贵谓之不幸。汉兴，至于孝平，诸侯王以百数，率多骄淫失道。何则。沈溺放恣之中，〔沈，持林翻。〕居势使然也。自凡人犹系于习俗，而况哀公之伦乎！\"夫唯大雅，卓尔不群\"，河间献王近之矣。〔近，其靳翻。〕\n\n 　　初，王恢之讨东越也，〔见上卷建元六年。〕使番阳令唐蒙风晓南越。南越食蒙以蜀枸酱，〔班志，番阳县属豫章郡。番，蒲何翻。风，读曰讽。刘德曰：枸树如桑，其椹长二三寸，味酢；取其实以为酱，美。师古曰：枸者，缘木而生，非树也。子形如桑椹，又不长，一二寸，味尤辛，不酢：刘说非也。裴駰曰：按汉书音义：枸木似谷树，其叶似桑叶，用其叶作酱酢，美，蜀人以为珍味。广志曰：枸，黑色，味辛，下气，消谷。晋灼曰：枸，音矩。索隐从徐广音求羽翻。唐本本草注曰：蒟，蔓生，叶似王瓜而厚大，味辛香，实似桑椹，皮黑，肉白。刘渊林曰：蒟酱，缘木而生，其子如桑椹，熟时正青，长二三寸，以蜜藏而食，辛香，调五藏。李心传曰:蒟酱，广、蜀皆有之，实草类也。蜀中者，缘木而生，如桑椹，熟时正青，长二三寸，以蜜藏而食之。广中者，蔓生，叶似王瓜而厚大，味辛香，实似桑椹，皮黑，肉白，其苗如浮留藤，取叶合槟榔食之。西戎亦时时持来，细而辛烈。唐蒙所见，谓来自牂柯，则广生，殆蜀本也。蒟酱之味，全类荜拨，而荜拨辛烈尤甚。世人唯用荜拨，不用蒟酱，故鲜有知者。〕蒙问所从来，曰：\"道西北牂柯江。牂柯江广数里，出番禺城下。\"〔南越志曰：番禺之西有江浦焉。师古曰：牂柯，系船杙。华阳国志云：楚遣庄蹻伐夜郎，军至且兰，椓船于岸而步战。既灭夜郎，以且兰有椓船牂柯处，乃改为牂柯。又后汉志注：牂柯，江中名山。或曰，牂柯江东通四会，至番禺入海。水经：牂柯水东至郁林广郁县为郁水，南流入交趾界。刘昫曰：唐邕州治宣化县，汉郁林郡之领方县地也；驩水在县北，本牂柯河，俗呼为郁状江，即骆越水也。盖广郁县，汉亦属郁林郡。水经所谓交趾界者，汉交趾州界也。牂，音臧。柯，音歌。班志，番禺县属南海郡，时为南越王都。广，古旷翻。番，音潘。禺，音愚。〕蒙归至长安，问蜀贾人。贾人曰：\"独蜀出枸酱，多持窃出市夜郎。〔华阳国志：夜郎王，竹王三郎之后，武帝开为县，属牂柯郡。史记正义曰：今泸州南大江南岸协州、曲州，本夜郎国。贾，音古。〕夜郎者，临牂柯江，江广百余步，足以行船。南越以财物役属夜郎，西至桐师，〔桐师亦西南夷种，其地在夜郎之西，叶榆之西南。〕然亦不能臣使也。\"蒙乃上书说上曰：〔乃上，时掌翻。说，式芮翻。〕\"南越王黄屋左纛。地东西万余里，名为外臣，实一州主也。今以长沙、豫章往，水道多，绝难行。窃闻夜郎所有精兵可得十余万，浮船牂柯江，出其不意，此制越一奇也。诚以汉之强，巴、蜀之饶，通夜郎道为置吏，甚易。\"〔为，于伪翻；下同。易，以豉翻。〕上许之。\n\n 　　乃拜蒙为中郎将，将千人，食重万余人，〔师古曰：食粮及衣重也。重，直用翻。〕从巴、蜀筰关入，〔李文子曰：筰关在沈黎郡；又云：在犍为郡界。宋白曰：眉州青神县临青衣江。郡国志：汉武帝使唐蒙开西南夷路始此。眉州，汉犍为郡地。筰，才各翻。〕遂见夜郎侯多同。〔多同，夜郎侯之名也。〕蒙厚赐，喻以威德，约为置吏，使其子为令。〔自此以下，为，如字。〕夜郎旁小邑皆贪汉缯帛，以为汉道险，终不能有也，乃且听蒙约。还报，上以为犍为郡，〔李文子曰：犍为郡治鄨；元光五年，又治南广。水经注曰：鄨水出符县南不狼山，县有犍山。后汉志：鄨水过牂柯郡入延江水。水经注：沅水出且兰，东至镡城为沅水。寰宇记：唐播州、夷州、费州、庄州即秦且兰、夜郎之西北隅，今珍州亦其地。又西，高州有夜郎县，牂州建安县有古夜郎城，西近施、黔，东近辰、沅，皆其境也。犍，居言翻。章怀太子贤曰：犍为故城，在今眉州隆山县西北。〕发巴、蜀卒治道，自僰道指牂柯江，〔班志，僰道属犍为郡。宋白曰：古僰国；县有蛮夷曰道，故为僰道，今戎州治所。康曰：僰国在马湖江，唐蒙凿石开道以通之。治，直之翻。僰，蒲北翻。〕作者数万人，士卒多物故，有逃亡者；用军兴法诛其渠率，〔郑玄曰：县官征聚曰兴，今云军兴是也。率，所类翻。〕巴、蜀民大惊恐。上闻之，使司马相如责唐蒙等，因谕告巴、蜀民以非上意，相如还报。\n\n 　　是时，邛、筰之君长〔华阳国志：雅州邛崃山，本名邛筰山，故邛人、筰人界。韦昭曰，筰县在越雟。文颖曰：邛者，今为邛都县；筰者，今为定筰县。史记正义曰：邛都西有邛僰山，在雅州荣经县界，山岩峭峻，曲回九折，乃至上下有疑冰，即王尊叱驭处。康曰：邛都夷，其地陷为污泽，因名邛池，南人呼为邛河。师古曰：邛都，今之邛州本其地。邛，渠容翻。筰，才各翻。〕闻南夷与汉通，得赏赐多，多欲愿为内臣妾，请吏比南夷。天子问相如，相如曰：\"邛、筰、冉駹者近蜀，道亦易通；〔师古曰：今开州、夔州等首领多姓冉者，本皆冉种也。后汉书，冉駹，其山有六夷、七羌、九蛮，各有部落。括地志：蜀西徼外羌，茂州、冉州本冉駹国。康曰：其人依山居士，累石为室至十余丈。駹，音厖。易，以豉翻。〕秦时尝通，为郡县，至汉兴而罢。今诚复通，为置郡县，愈于南夷。\"〔张揖曰：愈，差也；又云：愈，犹胜也。晋灼曰：南夷，谓牂柯、犍为，西夷，谓越巂、益州也。为置之为，于伪翻。〕天子以为然，乃拜相如为中郎将，建节往使，及副使王然于等乘传，因巴、蜀吏币物以赂西夷；邛、筰、冉駹、斯榆之君〔康曰：本叶榆泽，其君长因以立号，后随畜移于徙。师古曰：徙，音斯，故又号为徙榆。使，疏吏翻。传，张恋翻。〕皆请为内臣。除边关；关益斥，西至沬、若水，〔斥，开广也。张揖曰：沬水出蜀广平徼外，与青衣水合。若水出旄牛徼外，至僰道入江。华阳国志：汉嘉县有沬水。李文子曰：若水南至大作入绳水。师古曰：沬，音妹。〕南至牂柯为徼，通零关道，〔班志，零关属越巂郡。张揖曰：凿灵山为道。寰宇记：灵关山在雅州卢山县北二十里，灵关镇在卢山县北八十二里。零、灵通用。徼，吉吊翻。〕桥孙水〔张揖曰：孙水出台登县，南至会无，入若水。康曰：一名白沙江。李文子曰：孙水，本名长河水。〕以通邛都，为置一都尉、十余县，属蜀。〔为，于伪翻。〕天子大说。〔说，读曰悦。〕\n\n 　　诏发卒万人治雁门阻险。〔师古曰：阻险，所以为固，用止匈奴之寇。贡父曰：治险阻者，通道令平易，以便伐匈奴。治，直之翻。〕\n\n 　　秋，七月，大风拔木。\n\n 　　女巫楚服等教陈皇后祠祭厌胜，挟妇人媚道；事觉，〔厌，一涉翻。贾公彦曰：按汉书：妇人蛊惑媚道，更相祝诅，作木偶人埋之于地。汉法又有官禁敢行媚道者。〕上使御史张汤穷治之。汤深竟党与，相连及诛者三百余人，楚服枭首于市。〔枭，坚尧翻。〕乙巳，赐皇后册，收其玺绶，罢退，居长门宫。〔长门宫，如淳曰：长门在长安城东南。东方朔传：窦太主献长门园，上以为宫。〕窦太主惭惧，稽颡谢上。〔窦太主，陈皇后母也。稽，音启。〕上曰：\"皇后所为不轨于大义，不得不废。主当信道以自慰，勿受妄言以生嫌惧。后虽废，供奉如法，长门无异上宫也。\"\n\n 　　初，上尝置酒窦太主家，主见所幸卖珠儿董偃，上赐之衣冠，尊而不名，称为\"主人翁\"，使之侍饮，由是董君贵宠，天下莫不闻。〔考异曰：汉武故事曰：\"陈皇后废处长门宫，窦太主以宿恩犹自亲近。后置酒主家，主见所幸董偃。\"按东方朔传：\"爰叔为偃画计，令主献长门园，更名曰长门宫，\"则偃见上在陈后废前明矣。〕常从游戏北宫，驰逐平乐观，〔平乐观在未央宫北，周回十五里；高祖时，制度草创。至帝增修之。三辅黄图曰：上林苑中有中平乐观。乐，音洛。观，古玩翻。〕鸡、鞠之会，〔斗鸡及蹴踘也。鞠，球也，以皮为之。鞠，音居六翻。〕角狗、马之足，〔师古曰：角，犹校也。〕上大欢乐之。上为窦太主置酒宣室，〔苏林曰：宣室，未央前殿正室也。如淳曰：宣室，布政教之室也。乐，音洛。为，于伪翻。〕使谒者引内董君。是时，中郎东方朔陛戟殿下，〔师古曰：持戟立列陛侧也。〕辟戟而前曰：〔辟，频亦翻。〕\"董偃有轨罪三，安得入乎！\"上曰：\"何谓也？\"朔曰：\"偃以人臣私侍公主，其罪一也。败男女之化，而乱婚姻之礼，伤王制，其罪二也。〔败，补迈翻。〕陛下富于春秋，方积思于六经；偃不遵经劝学，反以靡丽为右，〔师古曰：右，尊之也。思，相吏翻。〕奢侈为务，尽狗马之乐，极耳目之欲，是乃国家之大贼，人主之大蜮，〔师古曰：蜮，魅也，音或。说者以为短狐，非也；短狐，射工耳，于此不当其义；今俗犹云魅蜮也。贡父曰：刘向说春秋，蜮，南方淫气所生，以应哀姜。然则朔正用指偃耳，何必迁就魅蜮也。余按洪范五行传曰：蜮如鳖，三足，生于南越。南越妇人多淫，故其地多蜮，淫女惑乱之气所生也，陆玑草木疏曰：\"一名射影，江、淮水皆有之。人在岸上，影见水中，投水影则杀之，故曰射影。南人将入水，先以瓦石投水中，令水浊，然后入。或曰，含沙射人皮肌，其疮如疥。陆佃埤雅曰：蜮，一名射工，有长角横在口前如弩，檐临其角，端曲如上弩，以气为矢，因水势以射人，故俗呼为水弩。〕其罪三也。\"上默然不应，良久曰：\"吾业已设，饮后而自改。\"朔曰：【章：乙十一行本\"曰\"下有\"不可\"二字；孔本同；退斋校同。】\"夫宣室者，先帝之正处也，非法度之政不得入焉。故淫乱之渐，其变为篡。是以竖貂为淫而易牙作患，庆父死而鲁国全。\"〔竖貂、易牙，皆齐桓公之臣也。管仲有疾，桓公问之曰：\"将何以教寡人？\"仲曰：\"愿君之远竖貂、易牙。\"公曰：\"易牙烹其子以快寡人，尚可疑邪？\"对曰：\"人之情非不爱其子，其子之忍，又将何有于君！\"公曰：\"竖貂自宫以近寡人，尚可疑邪？\"对曰：\"人之情非不爱其身，其身之忍，又将何有于君！\"公曰：\"诺。\"管仲死，尽逐之；而公食不甘，宫不治。居三年，公曰：\"仲父不亦过乎！\"于是复皆召而反之。明年，公病。竖貂、易牙相与作乱，塞门筑墙不通人。有一妇人逾垣至公所，公曰：\"我欲食。\"妇人曰：\"吾无所得。\"又曰：\"我欲饮。\"妇人曰：\"吾无所得。\"公曰：\"何故？\"曰：\"竖貂、易牙作乱，故无所得。\"公慨然叹曰：\"若死者有知，吾何面目见仲父乎！\"蒙衣袂而绝乎寿宫；虫流出于户，盖以杨门之扉，三月不葬。庆父，鲁桓公庶子，庄公之兄，通于哀姜。庄公薨，庆父弑其子般及闵公，欲为乱而不克，奔莒。莒人归之，缢于密，鲁乃定。父，音甫。〕上曰：\"善！\"有诏止，更置酒北宫，引董君从东司马门入；〔未央宫有东阙、北阙，东阙曰苍龙。东司马门，苍龙阙内之司马门也。更，工衡翻。〕赐朔黄金三十斤。董君之宠由是日衰。是后，公主、贵人多逾礼制矣。\n\n 　　上以张汤为太中大夫，与赵禹共定诸律令，务在深文。拘守职之吏，作见知法，吏传相监司。用法益刻自此始。〔苏林曰：拘刻于守职之吏。师古曰：见知人犯法而不举告，谓之故纵。晋志曰：见知而不举劾，各与同罪；失不举劾，以赎论；其不见、不知，不坐也。传，张恋翻。监，古衔翻。〕\n\n 　　八月，螟。〔食心曰螟。〕\n\n 　　是岁，征吏民有明当世之务、习先圣之术者，县次续食，令与计偕。〔师古曰：计者，上计簿使也；郡国每岁遣诣京师上之。偕者，俱也；令所征之人与上计者俱来，而县次给其食。后世讹误，因乘此语，遂谓上计为计偕。阚駰不详，妄为解说，云秦、汉谓诸侯朝使曰计偕。偕，次也。晋代有计偕簿，又改\"偕\"为\"阶\"，失之弥远，致误后学。〕\n\n 　　菑川人公孙弘对策曰：\"臣闻上古尧、舜之时，不贵爵赏而民劝善，不重刑罚而民不犯，躬率以正而遇民信也；末世贵爵厚赏而民不劝，深刑重罚而奸不止，其上不正，遇民不信也。夫厚赏重刑，未足以劝善而禁非，必信而已矣。是故因能任官，则分职治；去无用之言，则事情得；不作无用之器，则赋敛省；〔治，直吏翻。去，羌吕翻。敛，力赡翻。〕不夺民时，不妨民力，则百姓富；有德者进，无德者退，则朝廷尊；有功者上，无功者下，则群臣逡；〔李奇曰：言有次第也。师古曰：逡，七旬翻。〕罚当罪，则奸邪止，赏当贤，则臣下劝。凡此八者，治之本也。故民者，业之则不争，理得则不怨，有礼则不暴，爱之则亲上，〔师古曰：各得其业，则无争心；各申其理，则无所怨；使之由礼，则无暴慢；子而爱之，则知亲上也。〕此有天下之急者也。礼义者，民之所服也；而赏罚顺之，则民不犯禁矣。\n\n 　　臣闻之：气同则从，声比则应。〔比，频寐翻，音毗，和也。〕今人主和德于上，百姓和合于下，故心和则气和，气和则形和，形和则声和，声和则天地之和应矣。故阴阳和，风雨时，甘露降，五谷登，六畜蕃，〔畜，许又翻。蕃，扶元翻。〕嘉禾兴，朱草生，山不童，泽不涸，此和之至也。\"\n\n 　　时对者百余人，太常奏弘第居下。策奏，天子擢弘对为第一，拜为博士，待诏金马门。〔如淳曰：武帝时，相马者东方京作铜马法献之，立马于鲁班门外，更名鲁班门为金马门。三辅黄图曰：金马门，宦者署，武帝得大宛马，以铜铸作，立于署门，因以为名。〕\n\n 　　齐人辕固，年九十余，亦以贤良征。公孙弘仄目而事固，固曰：\"公孙子，务正学以言，无曲学以阿世！\"诸儒多疾毁固者，固遂以老罢归。\n\n 　　是时，巴、蜀四郡〔四郡，蜀郡、广汉郡、犍为郡、巴郡也。〕凿山通西南夷，千余里戍转相饷。数岁，道不通，士罢饿、离暑湿死者甚众；〔罢，读曰疲。〕西南夷又数反，〔数，所角翻。〕发兵兴搫，费以巨万计而无功。上患之，诏使公孙弘视焉。还奏事，盛毁西南夷无所用，上不听。弘每朝会，【章：乙十一行本\"会\"下有\"议\"字；孔本同；退斋校同。】〔朝，直遥翻。〕开陈其端，使人主自择，不肯面折廷争。于是上察其行慎厚，辩论有余，习文法吏事，缘饰以儒术，〔师古曰：譬之于衣，加纯缘也。折，之舌翻。争，读曰诤。行，下孟翻。〕大说之，〔说，读曰悦。〕一岁中迁至左内史。〔考异曰：汉书武纪云：\"元光元年五月，诏策贤良，于是董仲舒、公孙弘等出焉。\"按弘传：\"元光五年，复征贤良文学，菑川国推上弘。\"其策文颇与武纪元年策文相类。又云：\"一岁中至左内史。\"百官表：\"元光五年，弘为左内史。\"然则弘之再举贤良，不在元光元年明矣。荀纪着于此年\"征吏民明当世之务\"下。葛洪西京杂记亦云：\"弘以元光五年为国士所推上为贤良，\"若此续食之诏在八月，则弘不容于今年巳为左内史。盖此诏在今年，不知何月，故班氏系之于年末耳。其策文相类，盖出偶然；或者此策乃弘先举贤良时所对，班氏误以为此年之策。疑未能明，今从汉纪。〕\n\n 　　弘奏事，有不可，不廷辨。常与汲黯请间，〔师古曰：求空隙之暇。〕黯先发之，弘推其后，天子常说，〔说，读曰悦。〕所言皆听，以此日益亲贵。弘尝与公卿约议，至上前，皆倍其约以顺上旨。〔倍，蒲妹翻。〕汲黯廷诘弘曰：\"齐人多诈而无情实；始与臣等建此议，今皆倍之，不忠！\"上问弘。弘谢曰：\"夫知臣者，以臣为忠；不知臣者，以臣为不忠。\"上然弘言。左右幸臣每毁弘，上益厚遇之。\n\n 　　元光六年（壬子，公元前一二九年）\n\n 　　冬，初算商车。〔李奇曰：始税商贾车船，令出算。〕\n\n 　　大司农郑当时言：\"穿渭为渠，下至河，〔渠起长安，旁南山下至河三百余里。〕漕关东粟径易，〔易，以豉翻。〕又可以溉渠下民田万余顷。\"春，诏发卒数万人穿渠，如当时策，三岁而通，人以为便。\n\n 　　匈奴入上谷，杀略吏民。遣车骑将军卫青出上谷，骑将军公孙敖出代，轻车将军公孙贺出云中，骁骑将军李广出雁门，各万骑，击胡关市下。卫青至龙城，〔龙城，匈奴祭天，大会诸部处。〕得胡首虏七百人；公孙贺无所得；公孙敖为胡所败，亡七千骑；李广亦为胡所败。胡生得广，置两马间，络而盛卧，〔败，补迈翻。盛，时征翻。〕行十余里；广佯死，暂腾而上胡儿马上，〔师古曰：腾，跳跃也。上，时掌翻。〕夺其弓，鞭马南驰，遂得脱归。汉下敖、广吏，〔下，遐嫁翻。〕当斩，赎为庶人；唯青赐爵关内侯。青虽出于奴虏，〔青本平阳公主家骑奴。〕然善骑射，材力绝人；遇士大夫以礼，与士卒有恩，众乐为用，有将帅材，〔骑，奇寄翻。乐，音洛。将，即亮翻。帅，所类翻。〕故每出辄有功。天下由此服上之知人。\n\n 　　夏，大旱；蝗。\n\n 　　六月，上行幸雍。\n\n 　　秋，匈奴数盗边，〔数，所角翻。〕渔阳尤甚。以卫尉韩安国为材官将军，屯渔阳。\n\n 　　元朔元年（癸丑、前一二八）〔应劭曰：朔，苏也。孟轲曰：\"后来其苏。\"苏，息也；言万民品物大繁息也。师古曰：朔，犹始也；言更为初始也。苏息之息，非息生义，应说失之。〕\n\n 　　冬，十一月，诏曰：\"朕深诏执事，兴廉，举孝，庶几成风，绍休圣绪。〔师古曰：休，美也；绪，业也：言绍先圣之休绪也。几，居衣翻。〕夫十室之邑，必有忠信；三人并行，厥有我师。〔论语曰：十室之邑，必有忠信如丘者焉。又曰：三人行，必有我师焉。〕今或至阖郡而不荐一人，〔师古曰：阖，闭也；总一郡之中，故曰阖。〕是化不下究，而积行之君子壅于上闻也。〔师古曰：究，竟也；言见壅遏，不得闻达于天子也。行，下孟翻。〕且进贤受上赏，蔽贤蒙显戮，古之道也。其议二千石不举者【章：孔本\"者\"作\"孝\"。】者罪！\"有司奏：\"不举孝，不奉诏，当以不敬论；〔张晏曰：谓其不勤求士报国。〕不察廉，不胜任也，当免。\"〔张晏曰：二千石当率身化下；今亲宰牧而无贤人，为不胜任也。胜，音升。〕奏可。\n\n 　　十二月，江都易王非薨。〔非，景帝子，前二年，封汝南；三年，徙江都。〕\n\n 　　皇子据生，卫夫人之子也。〔是为戾太子。考异曰：汉书武五子传赞曰：\"建元六年春，戾太子生。\"外戚传：\"卫皇后，元朔元年生男据。\"按枚皋传云：\"武帝春秋二十九乃有皇子。\"与外戚传合。盖赞语因蚩尤之旗致此误，亦犹五星聚在秦二世末年，误为汉元年也。〕三月，甲子，立卫夫人为皇后，赦天下。\n\n 　　秋，匈奴二万骑入汉，杀辽西太守，略二千余人，围韩安国壁；又入渔阳、雁门，各杀略千余人。安国益东徙，屯北平；数月病死。〔考异曰：安国死在明年，于此终言之。〕天子乃复召李广，拜为右北平太守。匈奴号曰\"汉之飞将军\"，避之，数岁不敢入右北平。\n\n 　　车骑将军卫青将三万骑出雁门，将军李息出代；青斩首虏数千人。\n\n 　　东夷薉君南闾等共【章：乙十一行本\"共\"作\"口\"；孔本同，熊校同。】二十八万人降，为苍海郡；〔服虔曰：薉貊在辰韩之北，高丽、沃沮之南，东穷大海。师古曰：南闾，薉君名。食货志：彭吴开道通薉貊、朝鲜，置沧海郡。陈寿夫余传：魏时，夫余库有玉璧、圭瓒，传世以为宝。耆老言先代所赐，其印文言\"濊王之印\"。国有故城名濊城，盖本濊貊之地。又濊传云：武帝灭朝鲜，置乐浪郡，自单单大岭以西属乐浪，自岭以东七县，都尉主之，皆以濊为民，今不耐濊，皆其种也。班志，乐浪东部都尉治不耐县。薉，音濊。降，户江翻。考异曰：史记平准书曰：彭吴贾灭朝鲜，置苍海之郡。按：灭朝鲜，置苍海，两事也，不知何者出贾之谋。〕人徒之费，拟于南夷，燕、齐之间，靡然骚动。\n\n 　　是岁，鲁共王余、长沙定王发皆薨。〔二王皆景帝子：余以前二年受封淮阳，三年，徙鲁，发亦以前二年受封长沙。〕\n\n 　　临菑人主父偃、〔赵武灵王自号主父，支庶因以为氏。〕严安，无终人徐乐，〔班志，无终县属右北平郡，春秋无终子之国。〕皆上书言事。\n\n 　　始，偃游齐、燕、赵，皆莫能厚遇，诸生相与排摈不容；家贫，假贷无所得，乃西入关上书阙下，朝奏，暮召入。所言九事，其八事为律令，一事谏伐匈奴，其辞曰：\"\"司马法曰：『国虽大，好战必亡；天下虽平，忘战必危。』〔师古曰：司马穰苴善用兵，着书言兵法，谓之司马法。一说：司马，古主兵之官，有军陈用师之法。余据史记，齐威王使大夫追论古者司马兵法而附穰苴于其中，因号司马穰苴兵法。好，呼到翻。〕夫怒者逆德也，兵者凶器也，争者末节也。夫务战胜，穷武事者，未有不悔者也。\n\n 　　昔秦皇帝并吞战国，务胜不休，欲攻匈奴。李斯谏曰：『不可。夫匈奴，无城郭之居，委积之守，〔委，于伪翻。积，子智翻。委积者，仓廪之藏也。郑氏曰：少曰委，多曰积。〕迁徙鸟举，难得而制也。轻兵深入，粮食必绝；踵粮以行，重不及事。得其地，不足以为利也；得其民，不可调而守也；〔李奇曰：不可和调也。〕胜必杀之，非民父母也；靡敝中国，〔师古曰：靡，散也，音縻。〕快心匈奴，非长策也。』秦皇帝不听，遂使蒙恬将兵攻胡，辟地千里，〔辟，读曰辟。〕以河为境。地固沮泽、咸卤，不生五谷。〔沮，将预翻。五谷，黍、稷、菽、麦、稻；或曰：黍、稷、秫、稻、粱。〕然后发天下丁男以守北河，〔河水迳安定、北地、朔方界，皆北流；至高阙，始屈而东流；过云中桢陵县，又屈而南流。故朔方、云中之北，谓之北河。杜佑曰：卫青渡西河至高阙破匈奴，河自今灵武郡之西南便北流，千余里，过九原郡乃东流。时帝都在秦，所谓西河，疑是此处；其高阙当在河之西也。史记，赵武灵王筑长城，自代并阴山，下至高阙，则与汉书符矣。其河自九原东流千里，在京师直北，汉史即云\"北河\"，斯则西河之侧者。〕暴兵露师十有余年，死者不可胜数，〔胜，音升。〕终不能逾河而北，是岂人众不足，兵革不备哉？其势不可也。又使天下蜚刍、挽粟，〔师古曰：运载刍槁，令其疾至，故曰飞刍。挽，谓引车船也。〕起于东腄、琅邪负海之郡，转输北河，率三十钟而致一石。〔\"东腄\"，汉书作\"黄腄\"。师古曰：黄、腄二县并在东莱。言自东莱及琅邪缘海诸郡皆令转输至北河。六斛四斗为钟，计其道路所费，凡用一百九十二斛，乃得一石至。杜佑曰：腄，即今文登县。腄，直睡翻，又音谁。〕男子疾耕，不足于粮饷，女子纺绩，不足于帷幕，百姓靡敝，〔靡，美为翻。〕孤寡老弱不能相养，道路死者相望，盖天下始畔秦也。\n\n 　　及至高皇帝，定天下，略地于边，闻匈奴聚于代谷之外而欲击之。御史成进谏曰：『不可。夫匈奴之性，兽聚而鸟散，从之如奴搏影。〔师古曰：搏，击也。搏人之阴影，言不可得。余谓影随物而生者也，存灭不常，难得而搏之。〕今以陛下盛德攻匈奴，臣窃危之。』高帝不听，遂北至于代谷，果有平城之围。高皇帝盖悔之甚，乃使刘敬往结和亲之约，〔事见高帝纪。〕然后天下忘干戈之事。\n\n 　　夫匈奴难得而制，非一世也；行盗侵驱，〔师古曰：来侵边竟而驱掠人畜也。〕所以为业也，天性固然。上及虞、夏、殷、周，固弗程督，〔师古曰：程，课也；督，视责也。〕禽兽畜之，〔畜，许六翻。〕不属为人。夫上不观虞、夏、殷、周之统，而下循近世之失，此臣之所大忧，百姓之所疾苦也。\"\n\n 　　严安上书曰：\"今天下人民，用财侈靡，车马、衣裘、宫室，皆竞修饰，调五声使有节族，〔苏林曰：族，音奏。师古曰：节，止也。奏，准也。〕杂五色使有文章，重五味方丈于前，以观欲天下。〔孟康曰：观，犹显也。师古曰：显示之，使其慕欲也。重，直龙翻。观，古玩翻。〕彼民之情，见美则愿之，是教民以侈也；侈而无节，则不可赡，民离本而徼末矣。〔师古曰：赡，足也。离，力智翻。徼，要求也，于尧翻。〕末不可徒得，故搢绅者不惮为诈，带剑者夸杀人以矫夺，〔师古曰：夸，大也，竞也。矫，伪也。〕而世不知愧，是以犯法者众。臣愿为民制度以防其淫，使贫富不相耀以和其心；心志定，则盗贼消，刑罚少，阴阳和，万物蕃也。〔师古曰：蕃，扶元翻，多也。〕昔秦王意广心逸，欲威海外，使蒙恬将兵以北攻胡，又使尉屠睢将楼船之士以攻越。〔睢，音虽。〕当是时，秦祸北构于胡，南挂于越，〔师古曰：挂，县也。〕宿兵于无用之地，进而不得退。行十余年，丁男被甲，丁女转输，苦不聊生，自经于道树，〔自经，缢也。〕死者相望。及秦皇帝崩，天下大畔，灭世绝祀，穷兵之祸也。故周失之弱，秦失之强，不变之患也。今徇西【章：乙十一行本\"西\"作\"南\"；孔本同；退斋校同。】夷，朝夜郎，降羌、僰，略薉州，〔朝，直遥翻。降，户江翻。僰，蒲北翻。薉，音秽。〕建城邑，深入匈奴，燔其龙城，议者美之；此人臣之利，非天下之长策也。\"\n\n 　　徐乐上书曰：\"臣闻天下之患，在于土崩，不在瓦解，古今一也。\n\n 　　何谓土崩？秦之本世是也。陈涉无千乘之尊、尺土之地，身非王公、大人、名族之后，乡曲之誉，非有孔、曾、墨子之贤，陶朱、猗顿之富也；〔范蠡居于陶，自号陶朱公，治产至巨万。猗顿，鲁人，用盬盐起，与王者埒富。〕然起穷巷，奋棘矜，〔棘，与戟同。师古曰：矜者，戟之把也。矜，读曰〈矛堇〉，其巾翻。〕偏袒大呼，〔呼，火故翻。〕天下从风。此其故何也？由民困而主不恤，下怨而上不知，俗已乱而政不修。此三者，陈涉之所以为资也，此之谓土崩。故曰天下之患在乎土崩。\n\n 　　何谓瓦解？吴、楚、齐、赵之兵是也。七国谋为大逆，号皆称万乘之君，带甲数十万，威足以严其境内，财足以劝其士民；然不能西攘尺寸之地〔师古曰：攘，谓侵取汉也。〕而身为禽于中原者，此其故何也？非权轻于匹夫而兵弱于陈涉也。当是之时，先帝之德未衰而安土乐俗之民众，〔乐，音洛。〕故诸侯无竟外之助，〔师古曰：竟，读曰境。〕此之谓瓦解。故曰天下之患不在瓦解。\n\n 　　此二体者，安危之明要，贤主之所宜留意而深察也。\n\n 　　间者，关东五谷数不登，年岁未复，民多穷困，重之以边境之事；〔数，所角翻。师古曰：复，扶目翻。重，直用翻。〕推数循理而观之，民宜有不安其处者矣。不安，故易动；易动者，土崩之势也。〔易，以豉翻。〕故贤主独观万化之原，明于安危之机，修之庙堂之上而销未形之患也，其要期使天下无土崩之势而已矣。\"\n\n 　　书奏，天子召见三人，谓曰：\"公等皆安在，何相见之晚也！\"皆拜为郎中。〔考异曰：汉书主父偃传，云\"元光元年，三人上书\" 按严安书云\"徇南夷，朝夜郎，降羌、僰，略薉州\"，此等事皆在元光元年后，盖误以\"朔\"字为\"光\"字耳。〕主父偃尤亲幸，一岁中凡四迁，为中大夫；大臣畏其口，赂遗累千金。或谓偃曰：\"太横矣！\"〔遗，于季翻。横，户孟翻。〕偃曰：\"吾生不五鼎食，死即五鼎烹耳！\"〔张晏曰：五鼎，牛、羊、豕、鱼、麋也。诸侯五，卿大夫三。孔颖达曰：少牢陈五鼎：羊一，豕二，肤三，鱼四，腊五。师古曰：五鼎烹，谓被镬烹之诛。为主父偃被诛张本。〕\n\n 　　元朔二年（甲寅，公元前一二七年）\n\n 　　冬，赐淮南王几杖，毋朝。〔朝，直遥翻。考异曰：汉书武纪曰：\"赐淮南、菑川王几杖，毋朝。\"颜师古曰：\"淮南王安，菑川王志，皆武帝诸父列也，故赐几杖。\"按诸侯表，菑川王志在位三十五年，以元光五年薨，齐悼惠王世家、高五王传皆同。此云菑川王志，误也。〕\n\n 　　主父偃说上曰：\"古者诸侯不过百里，强弱之形易制。今诸侯或连城数十，地方千里，缓则骄奢，易为淫乱，急则阻其强而合从以逆京师；〔说，式芮翻。易，以豉翻。从，子容翻。〕以法割削之，则逆节萌起；〔师古曰：萌，谓事之始生，如草木之萌芽也。〕前日鼂错是也。〔事见十六卷景帝前三年。鼂，直遥翻。错，千故翻。〕今诸侯子弟或十数，而适嗣代立，〔适，读曰嫡。〕余虽骨肉，无尺地之封，则仁孝之道不宣。愿陛下令诸侯得推恩分子弟，以地侯之，彼人人喜得所愿；上以德施，实分其国，不削而稍弱矣。\"上从之。春，正月，诏曰：\"诸侯王或欲推私恩分子弟邑者，令各条上，〔上，时掌翻。〕朕且临定其号名。\"于是藩国始分，而子弟毕侯矣。\n\n 　　匈奴入上谷、渔阳，杀略吏民千余人。遣卫青、李息出云中以西至陇西，击胡之楼烦、白羊王于河南，得胡首虏数千，牛羊百余万，走白羊、楼烦王，遂取河南地。诏封青为长平侯；〔班志，长平侯国属汝南郡。〕青校尉苏建、张次公皆有功，封建为平陵侯，次公为岸头侯。〔据功臣表：平陵侯食邑于南阳郡武当县界。晋灼曰：河东皮氏县有岸头亭。校，户教翻。〕\n\n 　　主父偃言：\"河南地肥饶，外阻河，蒙恬城之以逐匈奴，内省转输戍漕，广中国，灭胡之本也。\"上下公卿议；皆言不便。〔下，遐嫁翻。〕上竟用偃计，立朔方郡，使苏建兴十余万人筑朔方城，〔括地志：夏州方朔方县北什贲故城，按是苏建筑；什贲之号，盖出蕃语也。宋白曰：汉朔方郡治三封县，今长泽县有三封故城。什贲故城，今为德静县治。〕复缮故秦时蒙恬所为塞，因河为固。转漕甚远，自山东咸被其劳，〔被，皮义翻。〕费数十百巨万，府库并虚；汉亦弃上谷之斗辟县造阳地以予胡。〔孟康曰：县斗僻，曲近胡。师古曰：斗，绝也，县之斗曲入匈奴界者，其中造阳地也。杜佑曰：造阳，在今妫川郡之北。辟，读曰僻。予，读曰与。〕\n\n 　　三月，乙亥晦，日有食之。\n\n 　　夏，募民徙朔方十万口。\n\n 　　主父偃说上曰：\"茂陵初立，〔初立于建元二年。〕天下豪杰，并兼之家，乱众之民，皆可徒茂陵；内实京师，外销奸猾，此所谓不诛而害除。\"上从之，徙郡国豪杰及訾三百万以上于茂陵。〔訾，与赀同。〕\n\n 　　轵人郭解，〔班志，轵县属河内郡，音止。〕关东大侠也，亦在徙中。卫将军为言：\"郭解家贫，不中徙。\"〔为，于伪翻，言其贫不当在见徙之数。中，竹仲翻。〕上曰： \"解，布衣，权至使将军为言，〔师古曰：将军为之言，是为其所使也。〕此其家不贫。\"卒徙解家。〔卒，子恤翻。〕解平生睚眦杀人甚众，〔师古曰：睚，音厓，举眼也；眦，即眦字，谓目匡也；言举眼相忤者，即杀之也。一说：睚，五懈翻；眦，士懈翻。睚眦，瞋目貌。二说并通。〕上闻之，下吏捕治解，〔下，遐嫁翻。〕所杀皆在赦前。轵有儒生侍使者坐，客誉郭解，〔誉，音余。〕生曰：\"解专以奸犯公法，何谓贤！\"解客闻，杀此生，断其舌。〔断，丁管翻。〕吏以此责解，解实不知杀者，杀者亦【章：乙十一行本\"亦\"下有\"竟\"字；孔本同。】绝莫知为谁。吏奏解无罪，公孙弘议曰：\"解，布衣，为任侠行权，以睚眦杀人；解虽弗知，此罪甚于解杀之，当大逆无道。\"〔当，谓处断其罪，盖以大逆无道之罪坐郭解也。〕遂族部解。〔考异曰：荀纪以郭解事着于建元二年。按武纪，\"建元二年初置茂陵邑\"，\"三年赐徙茂陵者钱\"；当是时，卫青、公孙弘皆未贵。又，\"元朔二年徙郡国豪杰于茂陵\"；此乃徙解之时也。〕\n\n 　　班固曰：古者天建国，诸侯立家，自卿大夫以至于庶人，各有等差，是以民服事其上而下无觊觎。〔师古曰：觊，幸也；觎，欲也；幸得其所欲也。觊，音冀。觎，音俞，又音喻。〕周室既微，礼乐、征伐自诸侯出；桓、文之后，大夫世权，陪臣执命。〔师古曰：陪，重也。大夫世权，晋六卿、鲁三桓、齐田氏是也。陪臣执命，阳虎之类是也。诸侯之臣，于天子为陪臣；大夫之家臣，于诸侯为陪臣。〕陵夷至于战国，合从连衡，〔从，子容翻。衡，读曰横。〕繇是列国公子，魏有信陵，赵有平原，齐有孟尝，楚有春申，皆藉王公之势，竞为游侠，鸡鸣狗盗，〔事见三卷赧王十七年。〕无不宾礼。而赵相虞卿，弃国捐君，以周穷交魏齐之厄；〔事见五卷周赧王五十六年。〕信陵无忌，窃符矫命，戮将专师，以赴平原之急；〔事见五卷赧王五十七年。将，即亮翻。〕皆以取重诸侯，显名天下，搤腕而游谈者，以四豪为称首。〔师古曰：搤，捉持也，音戹。腕，乌贯翻。四豪，即魏信陵以下也。〕于是背公死党之议成，守职奉上之义废矣。〔背，蒲妹翻。〕及至汉兴，禁网疏阔，未知匡改也。是故代相陈豨从车千乘，而吴濞、淮南皆招宾客以千数；〔从，才用翻。濞，普懿翻。〕外戚大臣魏其、武安之属竞逐于京师，布衣游侠剧孟、郭解之徒驰骛于阎闾。权行州域，力折公侯，众庶荣其名迹，觊而慕之。虽其陷于刑辟，〔辟，毗亦翻。〕自与杀身成名，若季路、仇牧，死而不悔。〔季路死于卫侯辄之难，仇牧死于宋闵公之难，事并见左传。〕故曾子曰：\"上失其道，民散久矣。\"〔见论语。〕非明主在上，示之以好恶，〔好，呼到翻。恶，乌路翻。〕齐之以礼法，民曷由知禁而反正乎！古之正法：五伯，三王之罪人也；而六国，五伯之罪人也；〔伯，读曰霸。〕夫四豪者，又六国之罪人也。况于郭解之伦，以匹夫之细，窃杀生之权，其罪已不容于诛矣。观温良泛爱，振穷周急，谦退不伐，亦皆有绝异之姿。惜乎，不入于道德，苟放纵于末流，杀身亡宗，非不幸也。\n\n 　　荀悦论曰：世有三游，德之贼也：一曰游侠，二曰游说，三曰游行。〔说，式芮翻。行，下孟翻。〕立气势，作威福，结私交以立强于世者，谓之游侠；饰辩辞，设诈谋，驰逐于天下以要时势者，谓之游说；〔要，一遥翻。〕色取仁以合时好，〔好，呼到翻。〕连党类，立虚誉以为权利者，谓之游行。此三者，乱之所由生也；伤道害德，败法惑世，〔败，补迈翻。〕先王之所慎也。国有四民，各修其业；不由四民之业者，谓之奸民。〔四民，士、农、工、商也。〕奸民不生，王道乃成。\n\n 　　凡此三游之作，生于季世，周、秦之末尤甚焉。上不明，下不正，制度不立，纲纪弛废；以毁誉为荣辱，不核其真；〔誉，音余；下同。〕以爱憎为利害，不论其实；以喜怒为赏罚，不察其理。上下相冒，万事乖错，是以言论者计薄厚而吐辞，选举者度亲疏而举笔，〔度，徒洛翻。〕善恶谬于众声，功罪乱于王法。然则利不可以义求，害不可以道避也。是以君子犯礼，小人犯法，奔走驰骋，越职僭度，饰华废实，竞趣时利。〔趣，七喻翻。〕简父兄之尊而崇宾客之礼，薄骨肉之恩而笃朋友之爱，忘修身之道而求众人之誉，割衣食之业以供飨宴之好，〔好，呼到翻。〕苞苴盈于门庭，聘问交于道路，〔裹曰苞，藉曰苴。诗笺：以果实相遗者苞苴之。又曰：苞苴，裹鱼肉，或以苇，或以茅。左传注云：聘，执玉帛以相存问。〕书记繁于公文，私务众于官事，于是流俗成而正道坏矣。\n\n 　　是以圣王在上，经国序民，正其制度；善恶要于功罪而不淫于毁誉，〔要，一遥翻。〕听其言而责其事，举其名而指其实。故实不应其声者谓之虚，情不覆其貌者谓之伪，〔覆，敷又翻。〕毁誉失其真者谓之诬，言事失其类者谓之罔。虚伪之行不得设，〔行，下孟翻。〕诬罔之辞不得行，有罪恶者无侥幸，无罪过者不忧惧，请谒无所行，〔请，求也。谒，告也。〕货赂无所用，息华文，去浮辞，〔去，羌吕翻。〕禁伪辩，绝淫智，放百家之纷乱，壹圣人之至道，养之以仁惠，文之以礼乐，则风俗定而大化成矣。\n\n 　　燕王定国与父康王姬奸；夺弟妻为姬。杀肥如令郢人〔肥如，燕之属县。燕国除，入汉，属辽西郡。应劭曰：肥子奔燕，燕封于此。〕郢人兄弟上书告之，主父偃从中发其事。公卿请诛定国，上许之。定国自杀，国除。〔文帝初，王泽始封于燕，传子康王嘉；文帝九年，嘉薨，定国嗣；盖立四十二年矣。〕\n\n 　　齐厉王次昌亦与其姊纪翁主通。〔齐孝王将闾，文帝十六年受封，传子懿王寿，寿传次昌。〕主父偃欲纳其女于齐王，齐纪太后不许。偃因言于上曰：\"齐临菑十万户，市租千金，人众殷富，巨于长安，非天子亲弟、爱子，不得王此。〔王，于况翻。〕今齐王于亲属益疏，〔疏，与疎同。〕又闻与其姊乱，请治之！\"于是帝拜偃为齐相，且正其事。偃至齐，急治王后宫宦者，辞及王；王惧，饮药自杀。偃少时游齐及燕、赵，〔少，诗照翻。〕及贵，连败燕、赵。〔败，补迈翻。〕赵王彭祖惧，〔彭祖，景帝子；前二年封广川，五年徙赵。〕上书告主父偃受诸侯金，以故诸侯子弟多以得封者。及齐王自杀，上闻，大怒，以为偃劫其王令自杀，乃征下吏。【章：乙十一行本\"吏\"下有\"治\"字；孔本同；张校同。】下，遐嫁翻。〕偃服受诸侯金，实不劫王令自杀。上欲勿诛，公孙弘曰：\"齐王自杀，无后，国除为郡入汉，主父偃本首恶。陛下不诛偃，无以谢天下。\"乃遂族主父偃。\n\n 　　张欧免，上欲以蓼侯孔臧为御史大夫。〔班志，蓼县属衡山国，春秋之蓼国也；音子。康曰音六，未知其何据。蓼侯孔聚，高祖功臣；臧，其子也。臧自言世修经学，盖谓孔子后也；安国为从弟。安国，孔子十三世孙。〕臧辞曰：\"臣世以经学为业，乞为太常，典臣家业，与从弟侍中安国〔百官表：侍中，加官，得出入禁中。应劭曰：入侍天子，故曰侍中。续汉书曰：侍中，比二千石，无员。汉官仪曰：侍中，左蝉、右貂，本秦丞相史，往来殿内，故谓之侍中，分掌乘舆服物，下至亵器虎子之属。武帝时，孔安国为侍中，以其儒者，特听掌御座唾壶，朝廷荣之。从，才用翻。〕纲纪古训，使永垂来嗣。\"上乃以臧为太常，其礼赐如三公。\n\n 　　元朔三年（乙卯，公元前一二六年）\n\n 　　冬，匈奴军臣单于死，其弟左谷蠡王伊稚斜自立为单于，〔匈奴左、右谷蠡王，在左、右贤王之下。谷蠡，音鹿黎。索隐曰：稚，持利翻。斜，士嗟翻，邹诞生音直牙翻。盖\"稚斜\"胡人语，近得其实。〕攻破军臣单于太子于单，于单亡降汉。〔于单，音丹。降，户江翻。〕\n\n 　　以公孙弘为御史大夫。是时，方通西南夷，东置苍海，北筑朔方之郡。公孙弘数谏，以为罢敝中国以奉无用之地，愿罢之。〔数，所角翻。为罢，读曰疲。〕天子使朱买臣等难以置朔方之便，发十策，弘不得一。〔师古曰：言其利害十条，弘无以应之。难，乃旦翻。〕弘乃谢曰：\"山东鄙人，不知其便若是，愿罢西南夷、苍海而专奉朔方。\"上乃许之、春，罢苍海郡。\n\n 　　弘为布被，食不重肉。〔言不重肉味也。重，音直龙翻。〕汲黯曰：\"弘位在三公，奉禄甚多；〔奉，扶用翻。〕然为布被，此诈也。\"上问弘，弘谢曰：\"有之。夫九卿与臣善者无过黯，然今日廷诘弘，诚中弘之病。〔中，竹仲翻。〕夫以三公为布被，与小吏无差，诚饰诈，欲以钓名，〔师古曰：钓，取也；言若钓鱼之谓也。〕如汲黯言。且无汲黯忠，陛下安得闻此言！\"天子以为谦让，愈益尊之。\n\n 　　三月，赦天下。\n\n 　　夏，四月，丙子，封匈奴太子于单为涉安侯，数月而卒。\n\n 　　初，匈奴降者言：\"月氏故居敦煌、祁连间，为强国，〔降，户江翻。氏，音支。敦煌、张掖，匈奴破月氏，使昆邪王居之；汉开置郡。祁连，山名，即天山也，匈奴呼天为祁连；在张掖西北。敦，徒门翻。〕匈奴冒顿攻破之。老上单于杀月氏王，以其头为饮器。余众遁逃远去，怨匈奴，无与共击之。\"上募能通使月氏者。〔使，疏吏翻。〕汉中张骞以郎应募，出陇西，径匈奴中；单于得之，留骞十余岁。骞得间亡，乡月氏〔间，古苋翻。乡，读曰向。〕西走，数十日，至大宛。〔西域传：大宛国治贵山城，去长安万二千五百七十里；西南至大月氏所居六百九十里。宛，于元翻。〕大宛闻汉之饶财，欲通不得，见骞，喜，为发导译抵康居，〔导者，引路之人；译者，传言之人也。康居国治乐越匿地，到卑阗城，去长安万二千三百里。为，于伪翻。〕传致大月氏。〔传，张恋翻。〕大月氏太子为王，既击大夏，分其地而居之，〔大夏国在大宛西南，都妫水南。月氏居妫水北。〕地肥饶，少寇，〔少，诗沼翻。〕殊无报胡之心。骞留岁余，竟不能得月氏要领，〔李奇曰：要领，要契也。师古曰：要，衣要也；领，衣领也。凡持衣者执要与领；言骞不能得月氏意趣，无以持归于汉，故以要领为喻。要，一遥翻。〕乃还；并南山，〔史记曰：南山即连终南山，从京南东至华山，东北连延至海，即中条山也。从京南而西，连接至葱岭万余里，故云并南山也。西域传云：其南山东出金城，与汉南山属。还，从宣翻，又如字；下同。并，步浪翻。〕欲从羌中归，复为匈奴所得，〔复，扶又翻。〕留岁余。会伊稚斜逐于单，匈奴国内乱，骞乃与堂邑氏奴甘父逃归。〔服虔曰：堂邑，姓也。汉人；其奴名甘父。父，音甫。〕上拜骞为太中大夫，甘父为奉使君。骞初行时百余人，去十三岁，唯二人得还。〔考异曰：史记西南夷传曰：\"元狩元年，张骞使大夏来，言通身毒国之利。\"按年表，骞以元朔六年二月甲辰封博望侯，必非元狩元年始归也。或者元狩元年，天子始令骞通身毒国。疑不能明，故因是岁伊稚斜立终言之。〕\n\n 　　匈奴数万骑入塞，杀代郡太守恭，〔代郡，唐蔚州、武州界。〕及略千余人。\n\n 　　六月，庚午，皇太后崩。〔武帝母王太后也。〕\n\n 　　秋，罢西夷，独置南夷、夜郎两县、一都尉，稍令犍为自葆就，〔师古曰：葆，与保同；令自保守，且成其郡县。〕专力城朔方。\n\n 　　匈如又入雁门，杀略千余人。\n\n 　　是岁，中大夫张汤为廷尉。汤为人多诈，舞智以御人。时上方乡文学，〔乡，读曰向。〕汤阳浮慕，事董仲舒、公孙弘等；以千乘儿宽为奏谳掾，〔儿，本郳姓，以国为氏，其后去\"邑\"。以为廷尉掾，专主奏谳也。儿，五奚翻。谳，鱼蹇翻。掾，俞绢翻。〕以古法义决疑狱。所治：即上意所欲罪，与监、史深祸者；〔班表，廷尉有左、右监，秩千石。汉官曰：廷尉狱史二十七人。深祸，谓持文深刻，欲致人于祸者。〕即上意所欲释，与监、史轻平者；上由是悦之。汤于故人子弟调护之尤厚；〔师古曰：调，和适之令得其所；护，谓保佑之也。〕其造请诸公，〔师古曰：造，诣至也。请，谒问也。造，七到翻。〕不避寒暑。是以汤虽文深、意忌、不专平，〔文深，谓持文深；意忌，谓其意忌前也；不专平，谓不专于持平也。〕然得此声誉。汲黯数质责汤于上前〔质，对也，对面责之也。或曰：质，正也，以正义责之。数，所角翻。〕曰：\"公为正卿，〔汉官，九卿之外，又有列于九卿者，故谓九卿为正卿。〕上不能褒先帝之功业，下不能抑天下之邪心，安国富民，使囹圄空虚，何空取高皇帝约束纷更之为！〔师古曰：言何为乃纷乱而改更也。更，工衡翻。〕而公以此无种矣。\"〔言当诛及子孙。种，章勇翻。〕黯时与汤论议，汤辩常在文深小苛；黯伉厉守高，〔伉，口浪翻，健也，高也。厉，严也。〕不能屈，忿发，骂曰：\"天下谓刀笔吏不可以为公卿，果然！必汤也，令天下重足而立，〔累足而立，惧之甚也。重，直龙翻。〕侧目而视矣！\"\n\n 　　元朔四年（丙辰，公元前一二五年）\n\n 　　冬，上行幸甘泉。\n\n 　　夏，匈奴入代郡、定襄、上郡，〔上郡，唐延、绥、银之地，高祖置定襄郡。括地志：定襄故城，在朔州善阳县北三百八十里。〕各三万骑，杀略数千人。 \n",
    "资治通鉴第一十九卷-汉纪一十一": "　　汉纪十一　起强圉大荒落，尽玄黓阉茂，凡六年。\n\n 　　世宗孝武皇帝中之上\n\n 　　元朔五年（丁巳，公元前一二四年）\n\n 　　冬，十一月，乙丑，薛泽免。以公孙弘为丞相，封平津侯。〔勃海郡高成县有平津乡。宋白曰：沧州盐山县，勃海高成县也，有平津乡。考异曰：史记将相名臣表、汉书公卿百官表，弘为相皆在今年。建元以来侯者表、恩泽侯表皆云\"元朔三年封侯\"。按三年弘始为御史大夫。盖误书\"五\"为\"三\"，因置于三年耳。〕丞相封侯自弘始。〔汉初常以列侯为丞相，弘则既相而后封侯，故丞相封侯自弘始。〕\n\n 　　时上方兴功业，弘于是开东合以延贤人，〔师古曰：合，小门也；东向开之，避当庭门而引客，别于掾史官属也。〕与参谋议。每朝觐奏事，因言国家便宜，上亦使左右文学之臣与之论难。〔难，乃旦翻。〕弘尝奏言：\"十贼彍弩，〔张晏曰：彍，音郭。师古曰：引满曰彍。〕百吏不敢前。请禁民毋得挟弓弩，便。\"上下其议。〔下，遐嫁翻。〕侍中吾丘寿王对曰：\"臣闻古者作五兵，〔师古曰：五兵，谓矛、戟、弓、剑、戈。吾，读曰虞。〕非以相害，以禁暴讨邪也。秦兼天下，销甲兵，折锋刃；其后民以耰鉏、棰梃相挞击，〔师古曰：耰，摩田之器也。棰，马挝也。梃，大杖也。折，而设翻。耰，音忧。梃，大鼎翻。挞，音闼。〕犯法滋众，盗贼不胜，〔师古曰：滋，益也。不胜，言不可胜也。〕卒以乱亡。〔卒，子恤翻。〕故圣王务教化而省禁防，知其不足恃也。礼曰：『男子生，桑弧、蓬矢以举之，』明示有事也。〔记内则：国君世子生三日，射人以桑弧、蓬矢六射天地四方。注云：天地四方，男子之所有事也。〕大射之礼，自天子降及庶人，三代之道也。〔古者天子射豹侯，诸侯射熊侯，卿大夫射麋侯，士射鹿侯、豕侯。周官又以乡射之礼询众庶。〕愚闻圣王合射以明教矣，未闻弓矢之为禁也。且所为禁者，为盗贼之以攻夺也；〔为盗之为，于伪翻。〕攻夺之罪死；然而不止者，大奸之于重诛，固不避也。臣恐邪人挟之而吏不能止，良民以自备而抵法禁，〔师古曰：抵，触也。〕是擅贼威而夺民救也。窃以为大不便。\"书奏，上以难弘，弘诎服焉。〔难，乃旦翻。诎，与屈同。〕\n\n 　　弘性意忌，外宽内深；诸尝与弘有隙，无近远，虽阳与善，后竟报其过。董仲舒为人廉直，以弘为从谀，弘嫉之。胶西王端骄恣，数犯法，〔端，景帝子，前三年受封。数，所角翻；下同。〕所杀伤二千石甚众。弘乃荐仲舒为胶西相；仲舒以病免。汲黯常毁儒，面触弘，弘欲诛之以事，〔以事致其罪而诛之。〕乃言上曰：\"右内史界部中多贵臣、宗室，难治，非素重臣不能任，请徙黯为右内史。\"〔右内史后为右扶风。治，直之翻。任，音壬。〕上从之。\n\n 　　春，大旱。\n\n 　　匈奴右贤王数侵扰朔方。天子令车骑将军青将三万骑出高阙，卫尉苏建为游击将军，左内史李沮为强弩将军，〔沮，音俎。〕太仆公孙贺为骑将军，代相李蔡为轻车将军，皆领属车骑将军，俱出朔方；大行李息、岸头侯张次公为将军，俱出右北平；凡十余万人，击匈奴。贤王以为汉兵远，不能至，饮酒，醉。卫青等兵出塞六七百里，夜至，围右贤王。右贤王惊，夜逃，独与壮骑数百驰，溃围北去。得右贤裨王十余人，〔师古曰：裨王，小王也，犹言裨将也。裨，频移翻。〕众男女万五千余人，畜数十百万，〔师古曰：数十万以至百万。畜，许救翻。〕于是引兵而还。\n\n 　　至塞，天子使使者持大将军印，即军中拜卫青为大将军，诸将皆属焉。夏，四月，乙未，复益封青八千七百户，〔复，扶又翻。〕封青三子伉、不疑、登皆为列侯。〔师古曰：伉，音杭，又工郎翻。伉为宜春侯，不疑为阴安侯，登为发干侯。〕青固谢曰：〔师古曰：固，谓再三也。〕\"臣幸得待罪行间，〔行，户刚翻。〕赖陛下神灵，军大捷，皆诸校尉力战之功也。陛下幸已益封臣青；臣青子在襁褓中，未有勤劳，上列地封为三侯，〔\"列\"，汉书作\"裂\"。〕非臣待罪行间所以劝士力战之意也。\"天子曰：\"我非忘诸校尉功也。\"乃封护军都尉公孙敖为合骑侯，〔晋灼曰：合骑侯，犹冠军、从票之名也。余据功臣表，合骑侯食邑于渤海高成。〕都尉韩说为龙頟侯，〔班志，龙頟，侯国，属平原郡。頟，音洛。〕公孙贺为南窌侯，〔窌，匹孝翻，又普孝翻。〕李蔡为乐安侯，〔\"乐安\"，功臣表作\"安乐\"，食邑于琅邪之昌县。〕校尉李朔为涉轵侯，〔\"涉轵\"，班史卫青传作\"陟轵\"，功臣表作 \"轵\"，食邑于齐郡之西安。〕赵不虞为随成侯，〔随成侯，功臣表，食邑于千乘县。〕公孙戎奴为从平侯，〔从平侯，食邑于东郡乐昌。〕李沮、李息及校尉豆如意〔班史\"豆\"作\"窦\"。〕皆赐爵关内侯。\n\n 　　于是青尊宠，于群臣无二，公卿以下皆卑奉之，独汲黯与亢礼，〔亢，音抗。〕人或说黯曰：\"自天子欲群臣下大将军，〔说，式芮翻。师古曰：下，户嫁翻。〕大将军尊重，君不可以不拜。\"黯曰：\"夫以大将军有揖客，反不重邪！\"〔师古曰：言能降贵以礼士，最为重也。〕大将军闻，愈贤黯，数请问国家朝廷所疑，〔数，所角翻。〕遇黯加于平日。大将军青虽贵，有时侍中，上踞厕而视之；〔如淳曰：厕，溷也。孟康曰：厕，床边侧也。师古曰：如说是也。仲冯曰：厕，当从孟说。古者见大臣则御坐为起；然则踞厕者轻之也。〕丞相弘燕见，上或时不冠；至如汲黯见，〔见，贤遍翻。〕上不冠不见也。上尝坐武帐中，〔应劭曰：武帐，织成帐为武士象也。孟康曰：今御武帐置兵，阑五兵于帐中也。师古曰：孟说是。韦昭曰：以武名之，示威。〕黯前奏事，上不冠，望见黯，避帐中，使人可其奏。其见敬礼如此。\n\n 　　夏，六月，诏曰：\"盖闻导民以礼，风之以乐。〔师古曰：风，教也。诗序曰：上以风化下。〕今礼坏、乐崩，朕甚闵焉。其令礼官劝学兴礼以为天下先！\"于是丞相弘等奏：\"请为博士官置弟子五十人，复其身；〔为，于伪翻。复，方目翻。〕第其高下，以补郎中文学掌故；〔儿宽以射策为掌故，功次补廷尉文学卒史。苏林曰：卒史秩六百石。臣瓒曰：汉注，卒史秩百石。师古曰：瓒说是。余谓掌故，掌故府之典籍者也。以儿宽自掌故补卒史推之，则掌故之品秩从可知也。〕即有秀才异等，辄以名闻；〔秀才异等，谓有俊秀之才异于常等者。〕其不事学若下材，辄罢之。又，吏通一艺以上者，请皆选择以补右职。\"〔吏，谓百石已上及比百石以下也。右职，谓中二千石、二千石之卒史也。〕上从之。自此公卿、大夫、士、吏彬彬多文学之士矣。\n\n 　　秋，匈奴万骑入代，杀都尉朱英，略千余人。\n\n 　　初，淮南王安，好读书属文，喜立名誉，〔好，呼到翻。属，之欲翻。喜，许记翻。〕招致宾客方术之士数千人。其群臣、宾客，多江、淮间轻薄士，常以厉王迁死感激安。〔迁死见十四卷文帝前六年。〕建元六年，彗星见，〔彗，祥岁翻，又徐醉翻，又旋芮翻。见，贤遍翻。〕或说王曰：\"先吴军时，彗星出，长数尺，然尚流血千里。〔说，式芮翻。先，悉荐翻。长，直亮翻。谓吴王濞起兵时也。〕今彗星竟天，天下兵当大起。\"王心以为然，乃益治攻战具，积金钱。〔治，直之翻；下同。〕\n\n 　　郎中雷被获罪于太子迁，〔雷被善用剑，与太子戏，误中太子，故得罪。师古曰：被，皮义翻。姓谱：雷，古方雷氏后。〕时有诏，欲从军者辄诣长安，被即愿奋击匈奴。太子恶被于王，〔恶，毁恶也，如字。〕斥免之，欲以禁后。〔师古曰：令后人更不敢效之也。〕是岁，被亡之长安，上书自明。事下廷尉治，〔下，遐嫁翻。〕踪迹连王，公卿请逮捕治王。太子迁谋令人衣卫士衣，持戟居王旁，汉使有非是者，即刺杀之，〔人衣，于既翻。刺，七亦翻。〕因发兵反。天子使中尉宏即讯王，〔师古曰：即，就也，就问也。〕王视中尉颜色和，遂不发。公卿奏：\"安壅阏奋击匈奴者，格明诏，当弃市。\"〔阏，音遏。师古曰：格，音阁，谓阁止不行之。〕诏削二县。既而安自伤曰：\"吾行仁义，反见削地。\"耻之，于是为反谋益甚。\n\n 　　安与衡山王赐相责望，礼节间不相能。〔赐，即安之弟也，孝文十六年与安同受封。师古曰：兄弟相责，故有嫌。〕衡山王闻淮南王有反谋，恐为所并，亦结宾客为反具，以为淮南已西，欲发兵定江、淮之间而有之。衡山王后徐来谮太子爽于王，欲废之而立其弟孝。王囚太子而佩孝以王印，令招致宾客。宾客来者微知淮南、衡山有逆计，日夜从容劝之。〔从，千容翻。〕王乃使孝客江都人枚赫、陈喜作輣车、锻矢，〔輣，薄庚翻，兵车也，楼车也。锻，都元翻，冶铁也。〕刻天子玺、将相军吏印。秋，衡山王当入朝，过淮南；淮南王乃昆弟语，〔师古曰：为相亲爱之言。〕除前隙，约束反具。〔师古曰：共契约为反具。〕衡山王即上书谢病，上赐书不朝。\n\n 　　元朔六年（戊午，公元前一二三年）\n\n 　　春，二月，大将军青出定襄，击匈奴；〔杜佑曰：汉定襄郡在今马邑北三百余里，后魏置云中郡。〕以合骑侯公孙敖为中将军，太仆公孙贺为左将军，翕侯赵信为前将军，〔功臣表，翕，侯国，在魏郡内黄界。〕卫尉苏建为右将军，郎中令李广为后将军，左内史李沮为强弩将军，〔师古曰：沮，音俎。〕咸属大将军；斩首数千级而还，〔贤曰：秦法，斩首一，赐爵一级，故因谓斩首为级。〕休士马于定襄、云中、雁门。\n\n 　　赦天下。\n\n 　　夏，四月，卫青复将六将军出定襄，击匈奴，〔复，扶又翻。〕斩首虏万余人。右将军建、前将军信并军三千余骑独逢单于兵，与战一日余，汉兵且尽。信故胡小王，降汉，汉封为翕侯，〔信，元光四年十月壬午受封。〕及败，匈奴诱之，遂将其余骑可八百降匈奴。〔诱，音酉。将，即亮翻。降，户江翻。〕建尽亡其军，脱身亡，自归大将军。\n\n 　　议郎周霸曰：〔班表：议郎属郎中令，秩比六百石。〕\"自大将军出，未尝斩裨将。今建弃军，可斩，以明将军之威。\"军正闳、长史安曰：\"不然。〔凡军行置军正，掌举军法以正军中。军法曰：正无属将军，将军有罪以闻。刘昭志：大将军长史秩千石。如淳曰：律：都军官长史一人。〕兵法：『小敌之坚，大敌之禽也。』〔孙子之言，言大小不敌，小虽坚于战，终必为大所禽。〕今建以数千当单于数万，力战一日余，士尽，不敢有二心，自归，而斩之，是示后无反意也，不当斩。\"大将军曰：\"青幸得以肺腑待罪行间，不患无威，而霸说我以明威，甚失臣意。〔言失为臣之意也。行，户刚翻。说，式芮翻。〕且使臣职虽当斩将，〔将，即亮翻。〕以臣之尊宠而不敢【章：十四行本\"敢\"下有\"自\"字；乙十一行本同。】擅诛于境外，而具归天子，天子自裁之，于以见为人臣不敢专权，不亦可乎？\"军吏皆曰：\"善！\"遂囚建诣行在所。〔蔡邕独断曰：天子以四海为家，故谓所居为行在所。〕\n\n 　　初，平阳县吏霍仲孺给事平阳侯家，与青姊卫少儿私通，生霍去病。〔霍姓，以国为氏。〕去病年十八，为侍中，善骑射，再从大将军击匈奴，为票姚校尉，〔服虔曰：票姚，音飘摇。师古曰：票，匹妙翻。姚，羊召翻。票姚，劲疾之貌。荀悦汉纪作\"票鹞\"字。去病后为票骑将军，尚取票姚之字耳。今读者音飘摇，则不当其义也。〕与轻骑勇八百，直弃大军数百里赴利，斩捕首虏过当。〔师古曰：计其所将人数，则捕斩首为多，过于所当。一曰：汉军失亡者少，而杀获匈奴数多，故曰过当也。〕于是天子曰；\"票姚校尉去病，斩首虏二千余级，得相国、当户，斩单于大父行藉若侯产，生捕季父罗姑，〔匈奴左、右大当户，在左、右大都尉之下，左、右骨都侯之上。大父行，单于祖行也。张晏曰：藉若，胡侯也，产，其名也。师古曰：此人，单于祖父之行也。季父，亦单于季父也，罗姑，其名。行，户浪翻。〕比再冠军，〔师古曰：比，频也。比，毗至翻。冠，古玩翻。〕封去病为冠军侯。〔帝以去病功冠诸军，以南阳穰县卢阳乡、宛县临駣聚为冠军侯国。駣，音，桃。〕上谷太守郝贤四从大将军，捕斩首虏二千余级，封贤为众利侯。\"〔姓谱：殷帝乙有子期，封太原郝乡，后因氏焉。功臣表，众利侯食邑于琅邪郡姑幕县。〕\n\n 　　单于既得翕侯，以为自次王，〔师古曰：自次者，尊重次于单于。〕用其姊妻之，〔妻，七细翻。〕与谋汉。信教单于益北绝幕，〔师古曰：直度曰绝，幕，与漠同。阴山以北皆大汉，不生草木。〕以诱罢汉兵，徼极而取之，〔师古曰：罢，读曰疲。徼，要也。诱令疲，徼其困极，然后取之。徼，一遥翻。〕无近塞。单于从其计。〔近，其靳翻。〕\n\n 　　是时，汉比岁发十余万众击胡，〔比，毗至翻。〕斩捕首虏之士受赐黄金二十余万斤，而汉军士马死者十余万，兵甲转漕之费不与焉。〔与，读，曰预。〕于是大司农经用竭，不足以奉战士。六月，诏令民得买爵及赎禁锢，免臧罪。置赏官，名曰武功爵，级十七万，凡直三十余万金。诸买武功爵至千夫者，得先除为吏。〔禁锢，重系也。臣瓒曰：茂陵中书有武功爵：一级曰造士，二级曰闲舆卫，三级曰良士，四级曰元戎士，五级曰官首，六级曰秉铎，七级曰千夫，八级曰乐卿，九级曰执戎，十级曰政戾庶长，十一级曰军卫：此武帝所制，以宠军功。师古曰：下云\"级十七万，凡直三十余万金\";今瓒引茂陵中书，说之不尽也。贡父曰：直三十余万金，其价之差殊不可详也。或说：\"七\"当作\"一\"，与茂陵书合矣。余谓卖爵当级，级稍增其价，岂可例云级十七万！若每级十七万，比至三十余万金，当一万七千余级，又非也。然则误衍此\"万\"字。盖武功爵，其级十七，参考颜、刘注，皆因求其说而不得，遂疑茂陵书所谓十一级为不足，又疑史之正文\"万\"字为衍，皆未为允也。盖级十七万者，卖爵一级为钱十七万，至二级则三十四万矣，自此以上，乌得不每级而增乎！王莽时黄金一斤直钱万，以此推之，则三十万金为钱三十余万万矣，此当时鬻武功爵所直之数也。夫民入钱买爵，随其钱之多少为爵级之高下，爵之高下有定直，而民钱之多少无定数，若比而同之，其失弥远矣。史记作\"直八十万金\"，索隐曰：一金万钱，初一级十七万，自此以上每级加二万，至十七级合成三十四万也。〕吏道杂而多端，官职耗废矣。〔师古曰：耗，乱也，莫报翻。〕\n\n 　　元狩元年（己未，公元前一二二年）\n\n 　　冬，十月，上行幸雍，祠五畤，〔雍，于用翻。畤，音止。〕获兽，一角而足有五蹄。有司言：\"陛下肃祗郊祀，上帝报享，锡一角兽，盖麟云。\"〔麟，麋身，牛尾，马足，五色，圜蹄，一角，角端有肉，音中钟吕，行中规矩，游必择地，详而后处，不履生虫，不践生草，不群居，不侣行，不入陷穽，不罹罗网，王者至仁则出。今并州界有麟，大小如鹿，非瑞应麟也。京房易传曰：麟，麕身，牛尾，马蹄，有五采，腹下黄，高丈二。尔雅：麟，麕身，牛尾，一角。盖麟似麕，圆顶一角。曰\"盖\"云者，意其为麟而未知其果为麟也。〕于是以庆【章：十四行本\"庆\"作\"荐\"；乙十一行本同。】五畤，畤加一牛，以燎。〔畤，音止。〕久之，有司又言：\"元宜以天瑞命，不宜以一二数，一元曰建，二元以长星曰光，今元以郊得一角兽曰狩云\"。于是济北王〔济北王勃，淮南厉王子，孝文十六年，封衡山王，孝景四年，徙封济北；今王，勃子成王胡也。济北王，都卢，后天汉四年，国除，入汉为泰山郡。济，子礼翻。〕以为天子且封禅，上书献泰山及其旁邑；天子以他县偿之。\n\n 　　淮南王安与宾客左吴等日夜为反谋，〔姓谱：齐之公族有左、右公子，后因氏焉。余按卫亦有左、右公子，姓谱之说非是。鲁有左丘明。〕按舆地图，〔苏林曰：舆，犹尽载之意。索隐曰：志林云：舆地图，汉家所画，非出远也。〕部署兵所从入。诸使者道长安来，为妄言，言\"上无男，汉不治\"，即喜；即言\"汉廷治，有男\"，王怒，以为妄言，非也。〔治，直吏翻。〕\n\n 　　王召中郎伍被〔被，皮义翻。姓谱，伍姓，出于楚伍举。〕与谋反事，被曰：\"王安得此亡国之言乎？臣见宫中生荆棘，露霑衣也！\"王怒，系伍被父母，囚之。三月，复召问之，〔复，扶又翻。〕被曰：\"昔秦为无道，穷奢极虐，百姓思乱者十家而六七。高皇帝起于行陈之中，〔行，户刚翻。陈，读曰阵。〕立为天子，此所谓蹈瑕候间，〔间，古苋翻。〕因秦之亡而动者也。今大王见高皇帝得天下之易也，〔易，以豉翻。〕独不观近世之吴、楚乎！〔事见十五卷景帝三年。〕夫吴王王四郡，〔四郡：东阳郡、鄣郡、吴郡、豫章郡。王王，下于况翻。〕国富民众，计定谋成，举兵而西；然破于大梁，〔谓为梁孝王所破也。〕奔走而东，身死祀绝者何？诚逆天道而不知时也。方今大王之兵，众不能十分吴、楚之一，天下安宁，万倍吴、楚之时，大王不从臣之计，今见大王弃千乘之君，赐绝命之书，为群臣先死于东宫也。\"〔如淳曰：东宫，淮南所居也。〕王涕泣而起。\n\n 　　王有孽子不害，最长，〔庶生曰孽。长，知两翻。〕王弗爱，王后、太子皆不以为子、兄数。〔言后不以为子，太子不以为兄。数，秩数也。〕不害有子建，材高有气，常怨望太子，阴使人告太子谋杀汉中尉事，〔事见上，元朔五年。〕下廷尉治。〔下，遐嫁翻。〕\n\n 　　王患之，欲发，复问伍被曰：〔复，扶又翻。〕\"公以为吴兴兵，是邪，非邪？\"被曰：\"非也。臣闻吴王悔之甚，愿王无为吴王之所悔。\"王曰：\"吴何知反！汉将一日过成皋者四十余人；今我绝成皋之口，据三川之险，〔汉河南，秦三川郡也，其地当伊、洛、河三川之会。〕招山东之兵，举事如此，左吴、赵贤、朱骄如皆以为什事九成，公独以为有祸无福，何也？必如公言，不可徼幸邪？\"〔师古曰：徼，要也。幸，非妄之福也。徼，工尧反。〕被曰：必不得已，被有愚计。当今诸侯无异心，百姓无怨气，可伪为丞相、御史请书，〔言伪为丞相、御史奏请于天子之书。〕徙郡国豪杰高赀于朔方，益发甲卒，急其会日；又伪为诏狱书，〔汉时左右都司空、上林、中都官皆有诏狱，盖奉诏以鞠囚，因以为名。〕逮诸侯太子、幸臣；〔逮，追对狱也。〕如此，则民怨，诸侯惧，即使辩士随而说之，〔说，式芮翻；下同。〕傥可徼幸什得一乎！\"王曰：\"此可也。虽然，吾以为不至若此。\"〔言不须为此也。〕\n\n 　　于是王乃作皇帝玺，丞相、御史大夫、将军、军吏、中二千石及旁近郡太守、都尉印，汉使节。〔使，疏吏翻。〕却使人伪得罪而西，〔言使人诈为得罪而逃去，西如京师。〕事大将军，一日发兵，〔一日，犹言一旦。〕即刺杀大将军。〔刺，七亦翻。〕且曰：\"汉廷大臣，独汲黯好直谏，〔好，呼到翻。〕守节死义，难惑以非，至如说丞相弘等，如发蒙振落耳！\"〔发蒙，谓物所蒙覆，发而去之；振落，谓木叶将落，振而坠之；皆言其易。说，式芮翻。〕\n\n 　　王欲发国中兵，恐其相、二千石不听，王乃与伍被谋，先杀相、二千石。又欲令人衣求盗衣，〔求盗，卒也，掌逐捕盗贼。汉书本纪，高帝时为亭长，令求盗之薛，治竹皮冠。人衣，于既翻。〕持羽檄从东方来，呼曰：\"南越兵入界！\"〔呼，火故翻。〕欲因以发兵。\n\n 　　会廷尉逮捕淮南太子，淮南王闻之，与太子谋，召相、二千石，欲杀而发兵。召相，相至，内史、中尉皆不至。王念，独杀相，无益也，即罢相。〔罢，遣出去也。相，息亮翻。〕王犹豫，计未决。太子即自刭，不殊。〔晋灼曰：不殊，不死也。师古曰：言虽自刭而身首不能绝也。刭，古顶翻；下同。〕\n\n 　　伍被自诣吏，告与淮南王谋反踪迹如此。吏因捕太子、王、后，围王宫，尽求捕王所与谋反宾客在国中者，索得反具，以【章：十四行本\"以\"下有\"闻\"字；乙十一行本同；孔本同；退斋校同。】上。下公卿治其党与，〔索，山客翻，求也，搜也。以上，时掌翻。下公，户嫁翻。\"以上\"句断。〕使宗正以符节治王。未至；【章：十四行本\"至\"下有\"十一月\"三字；乙十一行本同；张校作\"十二月\"，云\"无注本作十一月\"。】淮南王安自刭。杀王后荼、太子迁，诸所与谋反者皆族。\n\n 　　天子以伍被雅辞多引汉之美，欲勿诛。〔雅，素也。雅辞，素来言语也。〕廷尉汤曰：\"被首为王画反计，〔为，于伪翻。〕罪不可赦。\"乃诛被。侍中庄助素与淮南王相结交，私论议，王厚赂遗助；〔遗，于季翻。〕上薄其罪，欲勿诛。张汤争，以为：\"助出入禁门，腹心之臣，而外与诸侯交私如此；不诛，后不可治。\"助竟弃市。\n\n 　　衡山王上书，请废太子爽，立其弟孝为太子。爽闻，即遣所善白嬴之长安上书，言\"孝作輣车、锻矢，与王御者奸\"，欲以败孝。〔败，蒲迈翻。〕会有司捕所与淮南王谋反者，得陈喜于衡山王子孝家，吏劾孝首匿喜。〔师古曰：为头首而藏匿之。〕孝闻\"律：先自告，除其罪\"，即先自告所与谋反者枚赫、陈喜等。公卿请逮捕衡山王治之，王自刭死。王后徐来、太子爽及孝皆弃市，所与谋反者皆族。\n\n 　　凡淮南、衡山二狱，所连引列侯、二千石、豪杰等，死者数万人。\n\n 　　夏，四月，赦天下。\n\n 　　丁卯，立皇子据为太子，年七岁。\n\n 　　五月，乙巳晦，日有食之。\n\n 　　匈奴万人入上谷，杀数百人。\n\n 　　初，张骞自月氏还，〔事见上卷元朔四年。氏，音支。〕具为天子言西域诸国风俗：〔为，于伪翻。〕\"大宛在汉正西，可万里。其俗土着，耕田；〔土着，谓有城郭常居，不随水草移徙也。宛，于元翻。着，直略翻。〕多善马，马汗血；〔孟康曰：大宛国有高山，其上有马，不可得，因取五色母马置其下，与集，生驹皆汗血，因号天马子云。一说，汗血者，汗从肩膊出如血，号能一日千里。〕有城郭、室屋，如中国。其东北则乌孙，东则于窴。〔于窴国在南山下，居西城。窴，徒贤翻，又徒见翻。〕于窴之西，则水皆西流注西海，〔水经注：昆仑山西有大水名新头河，度葱岭入北天竺境，又西南流，屈而东南流，迳中天竺国，又西迳安息，南注于雷翥海。雷翥海，即西海也，在安息之西，犁靬之东，东南连交州海。〕其东，水东流注盐泽。〔水经注：河人一源出于窴国南山，北流与葱岭河合，东注蒲昌海。西域传：盐泽，一名蒲昌海，去玉门、阳关三百余里，广袤三百里，其水停居，冬夏不增减，皆以为潜行地下，南出于积石，为中国河云。玉门、阳关皆在敦煌西界。括地志：蒲昌海，一名泑泽，亦名盐泽，亦名辅日海，亦名穿兰，亦名临海，在沙州西南。玉门关，在沙州寿昌县西六里。〕盐泽潜行地下，其南则河源出焉。〔索隐曰：按汉书西南夷传云：河有两源，其一出葱岭，一出于窴。山海经云：河出昆仑东北隅。郭璞云：河出昆仑，潜行地下，至葱岭山于窴国，复分流歧出，合而东注泑泽，巳而复行积石为中国河。泑泽即盐泽也。西域传云：于窴在南山下，与郭璞注山海经不同。广志云：蒲昌海在蒲类海东。唐长庆中，刘元鼎为盟会使，言河之上流，由洪济西南行二千里，水益狭，冬春可涉，夏秋乃胜舟，其南三百里，三山，中高四下，曰历山，直大羊同国，古所谓昆仑者也，虏曰闷摩黎山，东距长安五千里。河源其间，流澄缓下，稍合众流，色赤，行益远，他水并注则浊。河源东北直莫贺延碛尾，隐测其地，盖剑南之西。〕盐泽去长安可五千里。匈奴右方居盐泽以东，至陇西长城，〔即秦所筑长城也。秦筑长城起临洮。临洮县，汉属陇西郡。〕南接羌，鬲汉道焉。〔鬲，与隔同。〕乌孙。康居、奄蔡、大月氏，皆行国，随畜牧，〔奄蔡国在康居西北，临大泽无涯，盖北海云。随畜牧逐水草而居，无城郭常处，故曰行国。〕与匈奴同俗。大夏在大宛西南，与大宛同俗。臣在大夏时，见邛竹杖、蜀布，〔臣瓒曰：邛，山名，生竹，高节，可作杖。服虔曰：蜀布，细布也。史记正义曰：邛都邛山出此竹，因名邛竹，节高实中，或奇生，可为杖、布，土芦布。邛，渠容翻。〕问曰：『安得此？』大夏国人曰：『吾贾人往市之身毒。』〔孟康曰：身毒，即天竺也，所谓浮屠胡也。邓展曰：毒，音笃。李奇曰：一名天笃。师古曰：亦曰捐毒。贾，音古。索隐曰：身，音干。〕身毒在大夏东南可数千里，其俗土着，与大夏同。以骞度之，〔着，直略翻。度，徒洛翻。〕大夏去汉万二千里，居汉西南；今身毒国又居大夏东南数千里，有蜀物，此其去蜀不远矣。今使大夏，从羌中，险，羌人恶之；〔使，疏吏翻。恶，乌路翻。〕少北，则为匈奴所得；〔少，诗沼翻。〕从蜀，宜径，又无寇。\"〔师古曰：宜，当也。迳，直也。从蜀向大夏，其道当直。〕\n\n 　　天子既闻大宛及大夏、安息之属，〔安息治番兜城，临妫水，去长安万一千六百里，其俗亦土着。〕皆大国，多奇物，土着，颇与中国同业，而兵弱，贵汉财物。其北有大月氏、康居之属，兵强，可以赂遗设利朝也。〔师古曰：设，施也。施之以利，诱令入朝。遗，于季翻。朝，直遥翻。〕诚得而以义属之，〔师古曰：谓不以兵革。〕则广地万里，重九译，〔译，传言之人，周官象胥之职也。远方之人，言语不同，更历九译，乃能通于中国。重，直龙翻。〕致殊俗，威德偏于四海，欣然以骞言为然。乃令骞因蜀、犍为发间使王然于等四道并出，〔师古曰：间使者，求间隙而行。间，古苋翻。使，疏吏翻。〕出駹，出冉，出徙，出邛、僰，指求身毒国，〔徙，斯榆也。以手点物为指。使之出求路，指身毒而行。徙，读与斯同。僰，蒲墨翻。〕各行一二千里，其北方闭氐、莋，南方闭巂、昆明。〔服虔曰：汉使见闭于夷也。师古曰：巂，即今巂州也；昆明又在其西南，即今南宁州，诸爨所居是其地。莋，音昨，又音作。巂，先蕊翻。〕昆明之属无君长，善寇盗，辄杀略汉使，终莫得通。于是汉以求身毒道，始通滇国。〔滇国地有滇池，因以名国。楚使庄蹻以兵定夜郎诸国，至滇池，因留王其地。华阳国志：滇池周回三百里，所出深广，下流浅狭如倒流，故谓之滇池。汉为益州郡，后改为永昌郡；魏、晋之间为晋宁郡；唐为昆州。括地志：滇池泽，在昆州晋宁县西南三十里。长，知两翻。滇，音颠。〕滇王当羌谓汉使者曰：\"汉孰与我大？\"及夜郎侯亦然。以道不通，故各自以为一州主，不知汉广大。使者还，因盛言滇大国，足事亲附；天子注意焉，乃复事西南夷。〔元朔三年罢西南夷，至是复通。师古曰：事，谓经略通之，专以为事也。复，扶又翻。〕\n\n 　　元狩二年（庚申，公元前一二一年）\n\n 　　冬，十月，上幸雍，祠五畤。〔雍，于用翻。畤，音止。〕\n\n 　　三月，戊寅，平津献侯公孙弘薨。壬辰，以御史大夫乐安侯李蔡为丞相，廷尉张汤为御史大夫。〔考异曰：汉书百官公卿表：\"元狩三年三月壬辰，廷尉张汤为御史大夫，六年，有罪自杀。\"史记将相名臣表：\"元狩二年，御史大夫汤。\"按李蔡既迁，汤即应补其缺，岂可留之期年，复与李蔡为丞相月日正同乎！又按长历，三年三月无壬辰；又以得罪之年推之，在今年明矣。今从史记表。〕\n\n 　　霍去病为票骑将军，〔票骑将军始此。票，频妙翻。〕将万骑出陇西，击匈奴，历五王国，转战六日，过焉支山千余里，〔括地志：焉支山，一名删丹山，在甘州删丹县东南五十里。焉，音烟。〕杀折兰王，斩卢侯王，〔张晏曰：折兰、卢侯，胡国名也。杀者，杀之而已；斩者，获其首也。师古曰：折兰，匈奴中姓也。今鲜卑中有是兰姓者，即其种也。折，上列翻。〕执浑邪王子〔师古曰：浑，下昆翻。〕及相国、都尉，获首虏八千九百余级，收休屠王祭天金人。〔孟康曰：匈奴祭天处，本在云阳甘泉山下，秦击夺其地，后徙之休屠王右地，故休屠王有祭天金人像也。如淳曰：祭天以金人为主也。张晏曰：佛徒祠金人也。师古曰：作金人以为天神之像而祭之，今之佛像，是其遗法。屠，音储。〕诏益封去病二千户。\n\n 　　夏，去病复与合骑侯公孙敖将数万骑俱出北地，异道。〔复，扶又翻。〕卫尉张骞、郎中令李广俱出右北平，异道。广将四千骑先行，可数百里，骞将万骑在后。匈奴左贤王将四万骑围广，广军士皆恐；广乃使其子敢独与数十骑驰贯胡骑，〔贯，穿也。〕出其左右而还，告广曰：\"胡虏易与耳！\"〔易，以豉翻。〕军士乃安。广为圜陈，外向，〔陈，读曰阵。〕胡急击之，矢下如雨，汉兵死者过半，汉矢且尽。广乃令士持满毋发，〔师古曰；注矢于弓弩而引满之，不发矢也。〕而广身自以大黄射其裨将，杀数人，〔徐广曰：南都赋：黄间机张，善弩之名。裴駰曰：按郑德曰：黄肩弩，渊中黄朱之。孟康曰：太公六韬云：陷坚、败强敌，用大黄连弩。韦昭曰：角弩色黄而体大也。射，而亦翻。〕胡虏益解。会日暮，吏士皆无人色，〔师古曰：言惧甚。〕而广意气自如，〔师古曰：自如，犹云如旧。〕益治军，〔师古曰：巡部曲，整行陈也。治，直之翻。〕军中皆服其勇。明日，复力战，〔复，扶又翻。〕死者过半，所杀亦过当。会博望侯军亦至，〔张骞从大将军击匈奴，知水草处，军得以不乏，封博望侯。师古曰：取其能广博瞻望。班志，博望，侯国，属南阳郡。括地志：博望故城，在邓州向城县东南四十五里。〕匈奴军乃解去。汉军罢，〔罢，读曰疲。〕弗能追，罢归。汉法：博望侯留迟后期，当死，赎为庶人。广军功自如，无赏。〔自如，言功过正相当也。广军失亡多，而杀虏亦过当，故曰自如。〕而票骑将军去病深入二千余里，与合骑侯失，不相得。票骑将军逾居延，〔居延泽，古文以为流沙，帝开置居延县，属张掖郡，使路博德筑遮虏障于其北。〕过小月氏，〔匈奴破大月氏，月氏西击大夏而臣之，其余小众不能去者保南山羌，号小月氏。〕至祁连山，得单桓、酋涂王，〔张晏曰：单桓、酋涂，皆胡王也。师古曰：酋，才犹翻。涂，音涂。〕及相国、都尉以众降者二千五百人，〔降，户江翻。〕斩首虏三万二百级，获裨小王七十余人。天子益封去病五千户，封其裨将有功者鹰击司马赵破奴为从票侯，〔以从票骑有功，因以为号。功臣侯表不书食邑之地。〕校尉高不识为宜冠侯，〔功臣表，宜冠侯食邑于琅邪之昌县。〕校尉仆多为煇渠侯。〔仆多本匈奴种，来降汉。功臣表 \"仆多\"作\"仆朋\"。煇渠侯食邑于南阳之鲁阳县。〕合骑侯敖坐行留不与票骑会，当斩，赎为庶人。\n\n 　　是时，诸宿将所将士、马、兵皆不如票骑，票骑所将常选；〔师古曰：选取骁锐。索隐曰：选，宣变翻。〕然亦敢深入，常与壮骑先其大军；〔先，悉荐翻。〕军亦有天幸，未尝困绝也。而诸宿将常留落不偶，〔师古曰：留，谓迟留；落，谓坠落；故不谐耦而无功也。〕由此票骑日以亲贵，比大将军矣。\n\n 　　江都王建〔建，易王非之子，景帝之孙。〕与其父易王所幸淖姬等及女弟征臣奸。〔淖，郑氏音卓，师古音奴教翻。淖，姓也；战国时楚有淖齿。〕建游雷陂，〔雷陂，即广陵之雷塘，在今扬州堡城之北，平冈之上。〕天大风，建使郎二人乘小船入陂中，船覆，两郎溺，攀船，乍见乍没；〔见，贤偏翻。〕建临观大笑，令勿救，皆死。凡杀不辜三十五人，专为淫虐。自知罪多，恐诛，与其后成光共使越婢下神，祝诅上。〔祝，织救翻。诅，庄助翻。〕又闻淮南、衡山阴谋，建亦作兵器，刻皇帝玺，为反具。事发觉，有司请捕诛；建自杀，后成光等皆弃市，国除。\n\n 　　胶东康王寄薨。〔寄，景帝子，中二年受封。〕\n\n 　　秋，匈奴浑邪王降。是时，单于怒浑邪王、休屠王居西方为汉所杀虏数万人，欲召诛之。浑邪王与休屠王恐，谋降汉，先遣使向边境要遮汉人，〔要，一遥翻。〕令报天子。是时，大行李息将城河上，得浑邪王使，〔使，疏吏翻。〕驰【章：十四行本\"驰\"上有\"即\"字；乙十一行本同；张校同，云无注本亦无\"即\"字。】传以闻。〔传，株恋翻；下同。〕天子闻之，恐其以诈降而袭边，乃令票骑将军将兵往迎之。休屠王后悔，浑邪王杀之，并其众。票骑既渡河，与浑邪王众相望。浑邪王裨将见汉军，而多不欲降者，〔师古曰：死被掩覆也。〕颇遁去。票骑乃驰入，得与浑邪王相见，斩其欲亡者八千人，遂独遣浑邪王乘传诣至【章：十四行本 \"传\"下有\"先\"字，无\"至\"字；乙十一行本同；孔本同；张校同。】行在所，〔传，张恋翻。〕尽将其众渡河。降者四万余人，号称十万。既至长安，天子所以赏赐者数十巨万；封浑邪王万户，为漯阴侯，〔班志，漯阴县属平原郡。漯，他合翻。〕封其裨王呼毒尼等四人皆为列侯；〔呼毒尼为下摩侯，雁疪为煇渠侯，禽黎为河綦侯，文当户调虽为常乐侯。文颖曰：雁，音鹰。疪，音庇荫之庇。师古曰：疪，匹履翻。〕益封票骑千七百户。\n\n 　　浑邪之降也，汉发车二万乘以迎之，〔考异曰：汉书食货志云\"三万两\"。今从史记平准书、汲黯传。〕县官无钱，从民贳马，〔贳，始制翻，贷也。师古曰：赊买也。〕民或匿马，马不具。上怒，欲斩长安令，右内史汲黯曰：\"长安令无罪，独斩臣黯，民乃肯出马。且匈奴畔其主而降汉，汉徐以县次传之，何至令天下骚动，罢敝中国〔罢，读曰疲。〕而以事夷狄之人乎！\"上默然。及浑邪至，贾人与市者坐当死五百余人，黯请间见高门，〔晋灼曰：三辅黄图，未央宫中有高门殿。贾，音古。见，贤遍翻。〕曰：\"夫匈奴攻当路塞，〔言塞障当匈奴所入之路也。〕绝和亲，中国兴兵诛之，死伤者不可胜计，〔胜，音升。〕而费以巨万百数。〔师古曰：即数百巨万也。〕臣愚以为陛下得胡人，皆以为奴婢，以赐从军死事者家，所卤获，因予之，〔卤，与虏同。予，读曰与。〕以谢天下之苦，塞百姓之心。〔师古曰：塞，满也。塞，悉则翻。〕今纵不能，浑邪率数万之众来降，虚府库赏赐，发良民侍养，譬若奉骄子，愚民安知市买长安中物，而文吏绳以为阑出财物于边关乎！〔应劭曰：阑，妄也。律：胡市，吏民不得持兵器及钱出关；虽于京师市买，其法一也。臣瓒曰：无符传出入为阑也。〕陛下纵不能得匈奴之资以谢天下，又以微文杀无知者五百余人，是所谓『庇其叶而伤枝』者也。臣窃为陛下不取也。\"〔为，于伪翻。〕上默然不许，曰：\"吾久不闻汲黯之言，今又复妄发矣！\"\n\n 　　居顷之，乃分徙降者边五郡故塞外，而皆在河南，因其故俗为五属国。〔五郡，谓陇西、北地、上郡、朔方、云中也。故塞，秦之先与匈奴所关之塞。自秦使蒙恬夺匈奴地而边关益斥，秦、项之乱，冒顿南侵，与中国关于故塞。及卫青收河南，而边关复蒙恬之旧。所谓故塞外，其地在北河之南也。师古曰：凡言属国，存其国号而属汉朝，故曰属国。史记正义曰：以来降之民徙置五郡，各依本国之俗而属于汉，故曰属国。〕而金城河西，〔河水出金城河关县西南塞外积石山，东流迳金城郡界。自允吾以西，通谓之金城门。渡河而西，则武威等四郡之地。然金城郡昭帝于元始六年方置，史追书也。〕西并南山至盐泽，空无匈奴，〔并，步浪翻。〕匈奴时有候者到而希矣。\n\n 　　休屠王太子日磾与母阏氏、弟伦俱没入官，输黄门养马。久之，〔磾，丁奚翻。班表，黄门属少府。师古曰：黄门之署，职任亲近，以供天子，百物在焉。阏氏，音烟支。〕帝游宴，见马，〔师古曰：方于游宴之时而召阅诸马。〕后宫满侧，日磾等数十人牵马过殿下，莫不窃视，〔师古曰：视宫人。〕至日磾独不敢。日磾长八尺二寸，〔长，直亮翻。〕容貌甚严，马又肥好，上异而问之，具以本状对；上奇焉，即日赐汤沐、衣冠，拜为马监，〔黄门有马监、狗监。〕迁侍中、驸马都尉、光禄大夫。〔侍中，得出入禁中。驸马都尉，帝所置，秩比二千石。师古曰：驸，副马也；非正驾车，皆为副马。一曰：驸，近也，疾也。光禄大夫，本中大夫，帝改其名。〕日磾既亲近，〔近，其靳翻。〕未尝有过失，上甚信爱之；赏赐累千金，出则骖乘，〔乘，绳正翻。〕入侍左右。贵戚多窃怨曰：\"陛下妄得一胡儿，反贵重之。\"上闻，愈厚焉。以休屠作金人为祭天主，故赐日磾姓金氏。〔为金氏贵显张本。〕\n\n 　　元狩三年（辛酉，公元前一二零年）\n\n 　　春，有星孛于东方。〔孛，蒲内翻。〕\n\n 　　夏，五月，赦天下。\n\n 　　淮南王之谋反也，胶东康王寄微闻其事，私作战守备。及吏治淮南事，辞出之。〔师古曰：狱辞所连，发出其事。〕寄母王夫人，即皇太后之女弟也，于上最亲，意自伤，发病而死，不敢置后。上闻而怜之，立其长子贤为胶东王；〔康王寄去年薨，今年方置后。〕又封其所爱少子庆为六安王，王故衡山王地。〔衡山国都六，故改为六安。〕\n\n 　　秋，匈奴入右北平、定襄，各数万骑，杀略千余人。\n\n 　　山东大水，民多饥乏。天子遣使者虚郡国仓廥以振贫民，〔廥，工外翻，刍藁之藏也；一曰：库厩名。〕犹不足，又募豪富吏民能假贷贫民者以名闻；尚不能相救，乃徙贫民于关以西及充朔方以南新秦中〔应劭日：秦遣蒙恬却匈奴，得其河南造阳之地千里，地甚好，于是为筑城郭，徙民充之，名曰新秦。四方错杂，奢俭不同。今俗名新富贵者为\"新秦\"，由是名也。〕七十余万口，衣食皆仰给县官，数岁假予产业。使者分部护之，〔仰，牛向翻。予，读曰与。分，扶问翻。〕冠盖相望。其费以亿计，不可胜数。〔胜，音升。〕\n\n 　　汉既得浑邪王地，陇西、北地、上郡益少胡寇，诏减三郡戍卒之半，以宽天下之繇。〔繇，读曰傜。〕\n\n 　　上将讨昆明，〔以其闭汉使故也。〕以昆明有滇池方三百里，乃作昆明池以习水战〔昆明池在长安西南，周回四十里。三辅旧事，昆明池盖地三百二十顷。〕是时法既益严，吏多废免。兵革数动，〔数，所角翻。〕民多买复〔师古曰：入财于官以取优复。复，方目翻。〕及五大夫，〔五大夫，旧爵二十等之第九级也。汉法，至此始免傜役。〕征发之士益鲜。〔鲜，少也，先浅翻。〕于是除千夫、五大夫为吏，不欲者出马。〔师古曰：千夫、五大夫不欲为吏者，使之出马也。千夫，武功爵第七级。〕以故吏弄法，皆谪令伐棘上林，穿昆明池。\n\n 　　是岁，得神马于渥洼水中。〔李斐曰：南阳新野有暴利长，当武帝时遭刑，屯田敦煌界，数于此水旁见群野马，中有奇马与凡马异，来饮此水。利长先作土人持勒绊于水傍，后马玩习。久之，代土人持勒绊，收得其马，献之，欲神异此马，云从水中出。渥，音握。洼，于佳翻。〕上方立乐府，〔乐府有安世房中歌十七章，郊祀歌十九章，使童男女七十人歌之。师古曰：始置之也。乐府之名盖起于此，哀帝时罢之。〕使司马相如等造为诗赋；以宦者李延年为协律都尉，〔协律都尉，先无此官，武帝始置于此。〕佩二千石印；弦次初诗以合八音之调。诗多尔雅之文，〔初诗，新造之诗也。八音，金、石、丝、竹、匏、土、革、木也。调，徒钓翻。尔雅三卷二十篇，文帝时列于学官。张晏曰：尔，近也。雅，正也。〕通一经之士不能独知其辞，必集会五经家相与共讲习读之，乃能通知其意。〔汉时，五经之学各专门名家，故通一经者不能尽通歌诗之辞意，必集五经家相与讲读乃得通也。〕及得神马，次以为歌。汲黯曰：\"凡王者作乐，上以承祖宗，下以化兆民。今陛下得马，诗以为歌，协于宗庙，先帝百姓岂能知其音邪？\"〔诗大序曰：声成文谓之音。注云：声，谓宫、商、角、征、羽也。成文，谓五声上下相应。郑康成曰：五声杂比曰音，单出曰声。〕上默然不说。〔说，读曰悦。考异曰：史记乐书：\"武帝作十九章歌，常以正月上辛祠太乙甘泉，使僮男、僮女七十人俱歌。又尝得神马渥洼水中，复次以为太一之歌。后伐大宛得千里马，次以为歌。中尉汲黯进曰：『陛下得马诗以为歌云云。』丞相公孙弘曰：『黯诽谤圣制，当族。』汉书礼乐志：\"武帝定郊祀之礼，祠太一于甘泉，祭后土于汾阴，乃立乐府，作十九章之歌，以正月上辛用事甘泉圜丘。\"按天马歌，本志云\"元狩三年，马生渥洼水中作\"，武纪云：\"元鼎四年秋，马生渥洼水中。五年十一月，立泰畤于甘泉。太初四年，贰师获汗血马，作西极天马之歌。\"公孙弘以元狩二年薨。没黯以元狩三年免右内史，五年为淮阳太守，元鼎五年卒。又黯未尝为中尉。或者马生渥洼水作歌在元狩三年，汲黯为右内史而讥之，言当族者非公孙弘也。虽未立泰畤，或以歌之于郊庙，其十九章之歌当时未能尽备也。〕\n\n 　　元狩四年（壬戌，公元前一一九年）\n\n 　　冬，有司言：\"县官用度太空，而富商大贾冶铸、煮盐，财或絫万金，不佐国家之急；〔贾，音古。絫，古累字。〕请更钱造币以赡用，而摧浮淫并兼之徒。\"是时，禁苑有白鹿而少府多银、锡，乃以白鹿皮方尺，缘以藻缋，〔缘，以绢翻。师古曰：缋，绣也，缋五采而为之。缋，黄外翻。〕为皮币，直四十万。王侯、宗室，朝觐、聘享必以皮币荐璧，然后得行。〔后，与后同〕又造银、锡为白金三品：〔如淳曰：杂银、锡为白金。〕大者圜之，其文龙，直三千；次方之，其文马，直五百；小者椭之，其文龟，直三百。〔时议以为天用莫如龙，地用莫如马，人用莫如龟：故以为白金三品之文。师古曰：椭，圜而长也，音他果翻。〕令县官销半两钱，更铸三铢钱，〔建元五年废三铢钱，行半两钱。更，工衡翻。〕盗铸诸金钱罪皆死；而吏民之盗铸白金者不可胜数。〔胜，音升。〕\n\n 　　于是以东郭咸阳、孔仅为大农丞，领盐铁事；〔师古曰：二人也；姓东郭，名咸阳；姓孔，名仅。班表：大农令有两丞。齐有大夫东郭氏。〕桑弘羊以计算用事。〔姓谱：桑，秦大夫子桑之后。〕咸阳，齐之大煮盐，仅，南阳大冶，皆致生絫千金；弘羊，洛阳贾人子，以心计，〔心计者，不必用筹算而知其数也。贾，音古；下同。〕年十三侍中。三人言利事析秋毫矣。〔毫至秋而锐小，言其剖析微细，虽秋毫之小亦可分而为二也。〕\n\n 　　诏禁民敢私铸铁器、煮盐者釱左趾，〔韦昭曰：釱，以铁为之，着左足以代刖也。索隐曰：三苍云：釱，踏脚钳也。张斐汉晋律序：状如跟衣，着足下，重六斤，以代刖，至魏武改以灭代釱也。晋律：钳重二斤，长翘一尺五寸。师古曰：釱，徒计翻。〕没入其器物。公卿又请令诸贾人末作各以其物自占，〔师古曰：占，隐度也。各隐度其财物之多少而为名簿，送之于官也。占，之赡翻；下同。〕率缗钱二千而一算；〔李斐曰：缗，丝也，以贯钱。一贯千钱，出算二十也。瓒曰：此缗钱为是储缗钱也，故随其用所施而出算。余谓率计缗钱二千而一算，算百二十钱。缗，眉巾翻。〕及民有轺车若船五丈以上者，皆有算。〔轺，小车也，弋招翻。〕匿不自占，占不悉，戍边一岁，没入缗钱。〔匿，藏也。悉，尽也。藏匿而不自占，占而不尽者，罚戍边一岁，没其钱入官。〕有能告者，以其半畀之。其法大抵出张汤。汤每朝奏事，语国家用，日晏，〔师古曰：论事既多，至于日晚。朝，直遥翻。〕天子忘食；丞相充位，〔但充其位，无所建明。〕天下事皆决于汤。百姓骚动，不安其生，咸指怨汤。\n\n 　　初，河南人卜式，数请输财县官以助边，〔数，所角翻。〕天子使使问式：\"欲官乎？\"式曰：\"臣少田牧，不习仕宦，不愿也。\"〔少，诗照翻。〕使者问曰：\"家岂有冤，欲言事乎？\"式曰：\"臣生与人无分争，邑人贫者贷之，不善者教之，所居人皆从式，式何故见冤于人！无所欲言也。\"使者曰：\"苟如此，子何欲而然？\"式曰：\"天子诛匈奴，愚以为贤者宜死节于边，有财者宜输委，〔委，于伪翻，蓄也。〕宜输其所蓄也。\"如此而匈奴可灭也。\"上由是贤之，欲尊显以风百姓，〔师古曰：风，读曰讽，又如字。〕乃召拜式为中郎，爵左庶长，赐田十顷，布告天下，使明知之。未几，又擢式为齐太傅。〔齐王次昌，元朔三年薨，无后，国除；元狩六年始封皇子闳为齐王；式盖傅闳也。史因其输财得官而终书之。几，居岂翻。〕\n\n 　　春，有星孛于东北。〔孛，蒲内翻。〕夏，有长星出于西北。\n\n 　　上与诸将议曰：\"翕侯赵信为单于画计，〔为，于伪翻。〕常以为汉兵不能度幕轻留，〔幕，沙漠也。师古曰：言轻易汉军，留而不去也。一曰：谓汉军不能轻入而久留也。余谓后说是。〕今大发士卒，其势必得所欲。\"乃粟马十万，〔师古曰：以粟秣马也。〕令大将军青、票骑将军去病各将五万骑，私负从马复四万匹，〔师古曰：私负衣装及私将马自从者，皆非公家所发之限。从，才用翻。〕步兵转者踵军后又数十万人，〔师古曰：转者，谓运辎重也。踵，接也。〕而敢力战深入之士皆属票骑。票骑始为出定襄，当单于；捕虏言单于东，乃更令票骑出代郡，令大将军出定襄。郎中令李广数自请行，〔数，所角翻。〕天子以为老，弗许；良久，乃许之，以为前将军。太仆公孙贺为左将军，主爵都尉赵食其为右将军，〔食其，音异箕。〕平阳侯曹襄为后将军，皆属大将军。赵信为单于谋曰：\"汉兵既度幕，人马罢，匈奴可坐收虏耳。\"〔师古曰：言收虏汉军人马可不费力，故言坐。罢，读曰疲。〕乃悉远北其辎重，〔师古曰：送辎重远去，令处北也。〕以精兵待幕北。\n\n 　　大将军既出塞，捕虏知单于所居，乃自以精兵走之，〔走，音奏。〕而令前将军广并于右将军军，出东道。〔师古曰：并，合也；合军而同道。〕东道回远而水草少，〔师古曰：回，绕也，曲也，户悔翻。〕广自请曰：\"臣部为前将军，今大将军乃徙令臣出东道。且臣结发而与匈奴战，今乃一得当单于，〔结发者，言始胜冠即在战阵，及今得当单于也。〕臣愿居前，先死单于。\"〔师古曰：致死而取单于。〕大将军亦阴受上诫，以为\"李广老，数奇，〔孟康曰：奇，只不偶也。如淳曰：数为匈奴所败为奇不耦。师古曰：言广命只不耦合也，孟说是矣。数，所角翻。奇，居宜翻。〕毋令当单于，恐不得所欲。\"〔师古曰：谓不胜敌也。余谓指欲禽单于，脱有邂逅失之，为不得所欲。〕而公孙敖新失侯，大将军亦欲使敖与俱当单于，〔敖失侯见上二年。青本与敖友，又脱青于厄，故青欲使当单于而立功。〕故徙前将军广。广知之，固自辞于大将军；大将军不听，广不谢而起行，意甚愠怒。〔愠，于运翻。〕\n\n 　　大将军出塞千余里，度幕，见单于兵陈而待。〔言结陈以待敌也。陈，与阵同。〕于是大将军令武刚车自环为营，〔张晏曰：武刚车，兵车也。师古曰：环，绕也。续汉志：诸军有矛戟，其饰幡斿旗帜，有巾有盖，谓之武刚车。环，音宦。〕而纵五千骑往当匈奴；匈奴亦纵可万骑。会日且入，〔言日欲没也。〕大风起，砂砾击面　，〔师古曰：砾，小石也；音历。〕两军不相见，汉益纵左右翼绕单于。〔师古曰：翼，谓左右舒引其兵，如鸟之张翼。〕单于视汉兵多而士马尚强，自度战不能如汉兵，〔度，徒洛翻。〕单于遂乘六骡，壮骑可数百，直冒汉围，西北驰去。〔师古曰：骡者，驴种马子，坚忍。单于自乘善走骡，而壮骑随之也。冒，犯也。骡，来戈翻。冒，莫克翻。〕时己昏，汉匈奴相纷拏，〔师古曰：纷拏，乱相持搏也。拏，女居翻。〕杀伤大当。〔杀伤各大相当。〕汉军左校捕虏言，单于未昏而去，汉军发轻骑夜追之，大将军军因随其后，匈奴兵亦散走。迟明，〔迟，直二翻。〕行二百余里，不得单于，捕斩首虏万九千级，遂至窴颜山赵信城，〔窴，徒贤翻。如淳曰：赵信降匈奴，筑城居之。〕得匈奴积粟食军，〔师古曰：食，读曰飤。〕留一日，悉烧其城余粟而归。\n\n 　　前将军广与右将军食其军无导，惑失道，后大将军，〔师古曰：惑，迷也；在后不及期也。〕不及单于战。大将军引还，过幕南，乃遇二将军。大将军使长史责问广、食其失道状，急责广之幕府对簿。〔师古曰：簿，谓文状也。〕广曰：诸校尉无罪，乃我自失道，吾今自上簿至莫府。\"〔上，时掌翻。〕广谓其麾下曰：\"广结发与匈奴大小七十余战，今幸从大将军出接单于兵，而大将军徙广部，行回远而又迷失道，岂非天哉！且广年六十余矣，终不能复对刀笔之吏！\"〔复，扶又翻。〕遂引刀自刭。〔刭，古顶翻。〕广为人廉，得赏赐辄分其麾下，饮食与士共之，为二千石四十余年，家无余财。猨臂，善射，〔如淳曰：臂如猨臂通肩也。〕度不中不发。〔度，徒洛翻。中，竹仲翻。〕将兵，乏绝之处〔孔颖达曰：暂无曰乏，不续曰绝。〕见水，士卒不尽饮，广不近水，〔近，其靳翻。〕士卒不尽食，广不尝食；士以此爱乐为用。〔乐，音洛。〕及死，一军皆哭；百姓闻之，知与不知，无老壮皆为垂涕。〔师古曰：知谓素相识知也。为，于伪翻。〕而右将军独下吏，〔下，遐嫁翻。〕当死，赎为庶人。\n\n 　　单于之遁走，其兵往往与汉兵相乱而随单于，单于久不与其大众相得。其右谷蠡王以为单于死，乃自立为单于。〔谷蠡，音鹿黎。〕十余日，真单于复得其众，而右谷蠡王乃去其单于号。〔师古曰：去，除也，丘吕翻。〕\n\n 　　票骑将军骑兵车重与大将军军等〔重，直用翻。〕而无裨将，悉以李敢等为大校，当裨将，〔校，户教翻。〕出代、右北平二千余里，绝大幕，直左方兵，〔师古曰：直，当也。匈奴分其国为左右：诸左王将居东方，直上谷以东，接濊貊、朝鲜；右王将居西方，直上郡以西，接氐、羌；故谓之左、古方，亦谓之左、右地。〕获屯头王、韩王等三人，将军、相国、当户、都尉八十三人，封狼居胥山，禅于姑衍，登临翰海，〔张晏曰：登海边山以望海也。有大功，故增山而广地也。如淳曰：翰海，北海名也。崔浩曰：群鸟之所解羽，故曰翰海。广志，翰海在沙漠北。师古曰：积土增高曰封，为墠祭地曰禅。〕卤获七万四百四十三级。天子以五千八百户益封票骑将军；又封其所部右北平太守路博德等四人为列侯，〔路博德为邳离侯，卫山为义阳侯，复陆支为杜侯，伊即靬为众利侯。〕从票侯破奴等二人益封，校尉敢为关内侯，食邑；军吏卒为官、赏赐甚多。而大将军不得益封，军吏卒皆无封侯者。\n\n 　　两军之出塞，塞阅官及私马凡十四万匹，而复入塞者不满三万匹。\n\n 　　乃益置大司马位，大将军、票骑将军皆为大司马，定令，令票骑将军秩禄与大将军等。〔应劭曰；司马主武事，诸武官亦以为号。汉官仪曰：时议者以为军中有侯司马，故加\"大\"为大司马以别异之。自此票骑将军同大将军品秩，位亚丞相。〕自是之后，大将军青日退而票骑日益贵。大将军故人、门下士多去事票骑，辄得官爵，唯任安不肯。\n\n 　　票骑将军为人，少言不泄，〔孔文祥曰：谓质重少言，胆气在中也。〕有气敢往。天子尝欲教之孙、吴兵法，〔孙，孙武；吴，吴起也。〕对曰：\"顾方略何如耳，不至学古兵法。\"天子为治第，令票骑视之，对曰：\"匈奴未灭，无以家为也！\"〔治，直之翻。〕由此上益重爱之。然少贵，不省士，〔师古曰：省，视也；言不恤视军士也。少，诗照翻。〕其从军，天子为遣太官赍数十乘；〔班表：太官有令，有丞，主膳食。师古曰：赍，与资同。余谓音则兮翻，亦通，装也。为，于伪翻。乘，绳证翻。〕既还，重车余弃粱肉，〔师古曰：重，直用翻。粱，粟类也，米之善者。〕而士有饥者；其在塞外，卒乏粮或不能自振，而票骑尚穿域蹋鞠；〔服虔曰：穿域，作鞠室也。师古曰：鞠，以皮为之，实以毛，蹴蹋为戏也。刘向别录曰：蹴鞠，相传以为黄帝所作，或曰起战国之时，所以讲武知有材也。蹋，徒腊翻。鞠，居六翻。〕事多此类。大将军为人仁，喜士退让，〔师古曰：喜，许吏翻。〕以和柔自媚于上。两人志操如此。〔操，七到翻。〕\n\n 　　是时，汉所杀虏匈奴合八九万，而汉士卒物故亦数万。〔魏台访议：高堂隆曰：\"闻之先师，物，无也，故，事也，言无复所能于事也。\"索隐曰：汉以来谓死为物故，就朽故也。师古曰：物故，谓死也；言其同于鬼物而故也。盖汉军死者亦数万。〕是后匈奴远遁，而幕南无王庭。〔冒顿之强，尽取蒙恬所夺匈奴地，而王庭列置于幕南。今匈奴为汉所攻，远遁幕北，故幕南无王庭也。〕汉渡河自朔方以西至令居，〔班志，令居县属金城郡。令，音零。〕往往通渠，置田官，〔置官以主屯田。〕吏卒五六万人，稍蚕食匈奴以北；〔蚕食，言如蚕之食叶，以渐而侵其地也。〕然亦以马少，不复大出击匈奴矣〔少，诗沼翻。复，扶又翻；下同。〕\n\n 　　匈奴用赵信计，遣使于汉，好辞请和亲。天子下其议，〔下，遐嫁翻；下同。〕或言和亲，或言遂臣之。丞相长史任敞曰：〔班表：丞相有二长史，秩二千石。任，音壬。〕\"匈奴新破困，宜可使为外臣，朝请于边。\"汉使任敞于单于，单于大怒，留之不遣。〔朝，直遥翻。请，才性翻。使，疏吏翻。〕是时，博士狄山议以为和亲便，〔姓谱：狄，春秋狄国之后；又曰：周文王封少子于狄城。〕上以问张汤，汤曰：\"此愚儒无知。\"狄山曰：\"臣固愚，愚忠；若御史大夫汤，乃诈忠。\"于是上作色曰：\"吾使生居一郡，〔师古曰：博士，儒官也，故呼为生。〕能无使虏入盗乎？\"曰：\"不能。\"曰：\"居一县？\"对曰：\"不能。\"复曰：\"居一障间？\"〔师古曰：障，谓塞上要险之处，别筑为城，因置吏士，而为蔽障以御寇也。障，之尚翻。又汉制，每塞要处别筑为城，置人镇守，谓之候城，此即障也。〕山自度，辩穷且下吏，〔师古曰：度，计也；见诘辩而辞穷，当下吏也。下，遐嫁翻。〕曰：\"能。\"于是上遣山乘障；〔师古曰：乘，登也，登而守之。〕至月余，匈奴斩山头而去。自是之后，群臣震慴，〔师古曰：震，动也。慴，失气也。慴，之涉翻。〕无敢忤汤者。〔忤，五故翻。〕\n\n 　　是岁，汲黯坐法免，以定襄太守义纵为右内史，河内太守王温舒为中尉。〔守，式又翻。〕\n\n 　　先是，甯成为关都尉，〔函谷关都尉也。先，悉荐翻。〕吏民出入关者号曰：\"宁见乳虎，无值甯成之怒。\"〔师古曰：猛虎产乳，护养其子，则搏噬过当，故以为喻。乳，人喻翻。〕及义纵为南阳太守，〔义，姓也。纵，其名。〕至关，甯成侧行送迎；〔侧行不敢正行，言恭甚。〕至郡，遂按甯氏，破碎其家；南阳吏民重足一迹。〔言累足也，畏惧之甚。重，直龙翻。〕后徙定襄太守，初至，掩定襄狱中重罪、轻系二百余人，及宾客、昆弟私入视亦二百余人，一捕，鞫曰\"为死罪解脱\"，〔一切皆捕而鞫问之也。服虔曰：律：诸囚徒私解脱桎梏钳赭，加罪一等；为人解脱与同罪。纵鞫相赂饷者二百人以为解脱死罪，尽杀之。师古曰：鞫，穷也，谓穷治也。〕是日，皆报杀四百余人，〔师古曰：奏请得报而论杀。原父曰：纵掩定襄狱，一切捕鞫，而云是日皆报杀，则非奏请报可之报矣，然则以论决为报也。〕其后郡中不寒而栗。是时，赵禹、张汤以深刻为九卿，然其治尚辅法而行；纵专以鹰击为治。〔师古曰：言如鹰隼之击也。治，直吏翻。〕\n\n 　　王温舒始为广平都尉，〔广平本属赵国，景、武之间，分为广平郡，征和元年，立为平干国。〕择郡中豪敢往吏十余，〔师古曰：豪桀而性果敢一往无所顾者，以为吏也。〕以为爪牙，皆把其阴重罪，而纵使督盗贼。〔师古曰：纵，放也。督，察视也。〕快其意所欲得，此人虽有百罪，弗法；〔师古曰：言所捕盗贼得其人而快，温舒意则不问其先所犯罪也。弗法，谓弗行法也。〕即有避，因其事夷之，亦灭宗。〔师古曰：避，谓不尽意捕击也。〕以其故，齐、赵之郊盗贼不敢近广平，〔近，其靳翻。〕广平声为道不拾遗。迁河内太守；以九月至，令郡具【章：十四行本\"具\"下有\"私\"字；乙十一行本同；孔本同；退斋校同。】马五十疋为驿，〔师古曰：以私马于道上往往置驿，自河内至长安。〕捕郡中豪猾，相连坐千余家。上书请，大者至族，小者乃死，家尽没入偿臧。〔师古曰：以臧获罪者既没入之，又令出倍臧，或收入官，或还其主也。余谓没入其家以偿所受之臧，其义似径。臧，读曰赃。〕奏行不过二三日得可，〔奏而天子可之，谓之得可。〕事论报至流血十余里，河内皆怪其奏，以为神速。尽十二月，郡中毋声，毋敢夜行，〔古毋、无通。〕野无犬吠之盗。其颇不得，失，之旁郡国追求。会春，温舒顿足叹曰：\"嗟乎！令冬月益展一月，足吾事矣！\"〔师古曰：立春之后不复行刑，故云然。展，伸也。〕\n\n 　　天子闻之，皆以为能，故擢为中二千石。〔郡守二千石，正卿及列卿皆中二千石。〕\n\n 　　齐人少翁，以鬼神方见上。上有所幸王夫人卒，〔王夫人，齐王闳之母。〕少翁以方夜致鬼，如王夫人之貌，天子自帷中望见焉。〔考异曰：汉书以此事置李夫人传中，古今相承皆以为李夫人事。史记封禅书：\"少翁见上，上有所幸王夫人卒，少翁以方夜致王夫人及竈鬼之貌云。\"按李夫人卒时，少翁死已久，汉书误也。今从史记。〕于是乃拜少翁为文成将军，赏赐甚多，以客礼礼之。文成又劝上作甘泉宫，中为台室，画天、地、太一诸鬼神而置祭具，以致天神。居岁余，其方益衰，神不至。乃为帛书以饭牛，〔师古曰：谓杂草以饭牛也。饭，扶晚翻。〕佯不知，言曰：此牛腹中有奇。\"杀视，得书，书言甚怪，天子识其手书，〔谓识其亲书手迹也。〕问其人，果是伪书；于是诛文成将军而隐之。〔隐，谓祕诛文成之事，不令人知之也。〕\n",
    "资治通鉴第二十卷-汉纪一十二": "　　汉纪十二　起昭阳大渊献，尽重光协洽，凡九年。\n\n 　　世宗孝武皇帝中之下元狩五年（癸亥，公元前一一八年）\n\n 　　春，三月，甲午，丞相李蔡坐盗孝景园堧地，葬其中，当下吏，自杀。〔堧，而缘翻。下，遐嫁翻。〕\n\n 　　罢三铢钱，更铸五铢钱。〔去年废半两钱，行三铢钱。更，工衡翻。考异曰：汉书食货志：\"前以销半两钱，铸三铢钱；明年以三铢钱轻，更铸五铢钱。\"武帝元狩五年，乃云\"罢半两钱，行五铢钱\"，误也。〕于是民多盗铸钱，楚地尤甚。\n\n 　　上以为淮阳，楚地之郊，〔师古曰：郊，谓交迫冲要之处。〕乃召拜汲黯为淮阳太守。〔黯去年免，故召拜之。守，式又翻。〕黯伏谢不受印，诏数强予，〔强，其两翻。予，读曰与。〕然后奉诏。黯为上泣曰：〔为，于伪翻；下正为同。〕\"臣自以为填沟壑，不复见陛下，〔复，扶又翻。填，大贤翻。〕不意陛下复收用之。臣常有狗马病，力不能任郡事。〔任，音壬。〕臣愿为中郎，出入禁闼，补过拾遗，臣之愿也。\"上曰：\"君薄淮阳邪？吾今召君矣。〔师古曰：言后即召也。〕顾淮阳吏民不相得，〔师古曰：顾，思念也。言吏民不相安而失其所也。〕吾徒得君之重，〔师古曰：徒，但也。重，威重也。〕卧而治之。\"\n\n 　　黯既辞行，过大行李息曰：\"黯弃逐居郡，不得与朝廷议矣。〔过，古禾翻。与，读曰预。〕御史大夫汤，智足以拒谏，诈足以饰非，务巧佞之语，辩数之辞，非肯正为天下言，专阿主意。主意所不欲，因而毁之；主意所欲，因而誉之。〔誉，音余。〕好兴事，舞文法，〔好，呼到翻。〕内怀诈以御主心，外挟贼吏以为威重。公列九卿，不早言之，公与之俱受其戮矣。\"息畏汤，终不敢言；及汤败，上抵息罪。〔师古曰：抵，至也，致之于罪也。〕\n\n 　　使黯以诸侯相秩居淮阳，〔如淳曰：诸侯王相在郡守上，秩真二千石，月得百五十斛，岁凡得千八百石。二千石月得百二十斛，岁凡得千四百四十石耳。〕十岁而卒。\n\n 　　诏徙奸猾吏民于边。\n\n 　　夏，四月，乙卯，以太子少傅武强侯庄青翟为丞相。〔武强侯庄不识，高祖功臣，青翟其孙也。班志，武强县属广川；唐冀州武强县是也。〕\n\n 　　天子病鼎湖甚，〔晋灼曰：黄图：鼎湖，宫名，在京兆。班志，湖本在京兆，后分属弘农。索隐曰：昔黄帝采首山铜，铸鼎于湖，日鼎湖；即今之湖城县也。〕巫医无所不致，不愈。游水发根言上郡有巫，病而鬼神下之。〔服虔曰：游水，县名；发根，人名。晋灼曰：地理志，游水，水名，在临淮。师古曰：二说皆非也。游水，姓也；发根，名也；盖因水为姓也。本尝遇病而神下之，故为巫也。下，户嫁翻，降附也。〕上召置，祠之甘泉，及病，使人问神君，神君言曰：\"天子无忧病；病少愈，强与我会甘泉。\"〔少，诗沼翻。强，其两翻。〕于是病愈，遂起幸甘泉，病良已，〔孟康曰：良已，善已；谓愈也。〕置酒寿宫。〔帝置寿宫以奉神君。臣瓒曰：寿宫，奉神之宫也。楚辞曰：蹇将澹兮寿宫。括地志：寿宫在雍州长安县西北三十里长安故城中。〕神君非可得见，闻其言，言与人音等，时去时来，来则风肃然，居室帷中。神君所言，上使人受，书其言，命之曰\"画法\"。〔孟康曰：策画之法也。〕其所语，世俗之所知也，无绝殊者，而天子心独喜；其事祕，世莫知也。〔师古曰：喜，好也，音许吏翻。〕\n\n 　　时上卒起，幸甘泉，〔卒，读曰猝。〕过右内史界中，道多不治，上怒曰：\"义纵以我为不复行此道乎！\"衔之。〔师古曰：衔，含也；包含在心，以为过也。复，扶又翻。〕\n\n 　　元狩六年（甲子，公元前一一七年）\n\n 　　冬，十月，雨水，无冰。〔雨，于具翻。〕\n\n 　　上既下缗钱令而尊卜式，〔事见上卷四年。〕百姓终莫分财佐县官，于是杨可告缗钱纵矣。〔纵，放也，肆也。〕义纵以为此乱民，部吏捕其为可使者。天子以纵为废格沮事，〔孟康曰：武帝使杨可主告缗，没入其财物，纵捕其为可使者，此为废格诏书，沮已成之事也。格，音阁。沮，才汝翻，坏也。考异曰：汉书武纪：\"元鼎三年十一月，令民告缗，\"据义纵传则在今冬。〕弃纵市。\n\n 　　郎中令李敢，怨大将军之恨其父，〔怨大将军卫青也。恨其父事见上卷四年。师古曰：令其父抱恨而死也。〕乃击伤大将军，大将军匿讳之。居无何，〔师古曰：无何，谓未多时也。〕敢从上雍，〔师古曰：雍之所在，地形积高，故曰上也。上，时掌翻。雍，于用翻。〕至甘泉宫猎，票骑将军去病射杀敢。〔射，而亦翻。考异曰：史记封禅书云：\"明年，天子病鼎湖，甚；病愈，幸甘泉，大赦。\"莫知其为何年。本纪皆无其事，独义纵传有之。按汉书百官公卿表，义纵、李敢死皆在今年。敢传云：\"从上雍，至甘泉宫。\"\"雍\"盖衍字也。平准书云：\"自造白金五铢钱后五岁赦。\"按武纪，元狩四年造白金，元鼎元年赦，首尾四年。若今年更有赦，则四年再赦，与平准书不合，今从百官表。〕去病时方贵幸，上为讳，云鹿触杀之。〔为，于伪翻。〕\n\n 　　夏，四月，乙巳，庙立皇子闳为齐王，旦为燕王，胥为广陵王，初作诰策。〔师古曰：于庙中策命之。服虔曰：诰敕王，如尚书诸诰。李奇曰：今敕封拜诸王策文起于此。毛晃曰：汉制，天子之策长二尺。释名曰：策，书教令于上，所以驱策于下也。〕\n\n 　　自造白金、五铢钱后，吏民之坐盗铸金钱死者数十万人，其不发觉者不可胜计，〔胜，音升。〕天下大抵无虑皆铸金钱矣。〔师古曰：抵，归也。大归，犹言大凡也。无虑，亦谓大率无少计虑云耳。〕犯者众，吏不能尽诛。\n\n 　　六月，诏遗博士褚大、徐偃等六人〔姓谱：宋恭公子石食采于褚，其德可师，号曰褚师，因以命氏。〕分循郡国，举兼并之徒及守、相、为吏有罪者。〔守，郡守；相，诸侯相也。〕\n\n 　　秋，九月，冠军景桓侯霍去病薨。〔冠，古玩翻。〕天子甚悼之，为冡，像祁连山。\n\n 　　初，霍仲孺吏毕归家，〔霍仲孺，本河东平阳县吏，给事平阳侯家，与侍者卫少儿私通而生去病。吏毕，言为吏毕，免归家也。〕娶妇，生子光。去病既壮大，乃自知父为霍仲孺。会为票骑将军，击匈奴，道出河东，遣吏迎仲孺而见之，大为买田宅奴婢而去；〔为，于伪翻。〕及还，因将光西至长安，任以为郎，稍迁至奉车都尉、〔任，保任也。帝置奉车都尉，掌御乘舆车，秩比二千石。〕光禄大夫。\n\n 　　是岁，大农令颜异诛。〔景帝后元年，更治粟内史为大农令。考异曰：徐广注史记平准书云，异诛在元狩四年壬戌岁。广见汉书百官公卿表，其年注云：\"大农令颜异，二年坐腹非诛。\"不思有二年字，致此误也。〕\n\n 　　初，异以廉直，稍迁至九卿。上与张汤既造白鹿皮币，〔见上卷四年。〕问异，异曰：\"今王侯朝贺以苍璧，直数千，而以皮荐反四十万，〔时王侯朝贺以皮币荐璧，故曰皮荐。朝，直遥翻。〕本末不相称。\"天子不说。〔称，尺证翻。说，读曰悦。〕张汤又与异有郤，〔郤，读曰隙。〕及人有告异以他事，下张汤治异。〔下，遐嫁翻。〕异与客语初令下有不便者，〔李奇曰：异与客语诏令初下有不便处。〕异不应，微反唇。〔师古曰：盖非也。〕汤奏当：\"异九卿，见令不便，不入言而腹诽，论死。\"自是之后，有腹诽之法比，〔师古曰：比，则例也，读如字，又频寐翻。〕而公卿大夫多谄谀取容矣。\n\n 　　元鼎元年（乙丑，公元前一一六年）\n\n 　　〔应劭曰：得宝鼎故，因是改元。考异曰：汉书武纪，此年云\"得鼎汾水上，\"汉纪云\"六月得宝鼎于河东汾水上，吾丘寿王对云云。\"按封禅书，栾大封乐通侯之岁，其夏六月，\"汾阴巫锦为民祠魏脽后土营旁得鼎，诏曰：『间者巡祭后土云云。』武纪：\"元鼎四年，十月，幸汾阴。十一月，立后土祠于汾阴脽上。六月，得宝鼎后土祠旁。\"礼乐志又云\"元鼎五年得宝鼎。\"恩泽侯表，\"元鼎四年四月乙巳，栾大封侯。\"然则得鼎应在四年。盖武纪因今年改元而误增此得鼎一事耳，非两曾得鼎于汾水上也。封禅书：\"天子封泰山反，至甘泉。有司言宝鼎出为元鼎，以今年为元封元年。\"然则元鼎年号亦如建元、元光，皆后来追改之耳。〕\n\n 　　夏，五月，赦天下。\n\n 　　济东王彭离骄悍，〔彭离，梁孝王子，景帝中六年受封。济，子礼翻。悍，下罕翻；又侯旰翻。〕昏暮，与其奴、亡命少年数十人行剽杀人，取财物以为好，〔如淳曰：以是为好喜之事也。剽，匹妙翻，劫也。好，呼到翻。〕所杀发觉者百余人，坐废，徙上庸。〔班志，上庸县属汉中郡。〕\n\n 　　元鼎二年（丙寅，公元前一一五年）\n\n 　　冬，十一月，张汤有罪自杀。\n\n 　　初，御史中丞李文，与汤有郤，〔班表，御史大夫有两丞，一曰中丞，在殿中、兰台，掌图籍祕书，外督部刺史，内领侍御史员十五人，受公卿奏事，举劾、按章。成帝绥和元年，更名御史大夫为大司空，置长史，而中丞官职如故。哀帝建平二年，复为御史大夫，元寿二年，又为大司空，而中丞出外为御史台主，历汉东京至魏、晋以下皆然。郤，读曰隙；下同。〕汤所厚吏鲁谒居阴使人上变告文奸事，事下汤治，论杀之。〔上，时掌翻。下，遐嫁翻；下同。〕汤心知谒居为之，上问：\"变事踪迹安起？\"汤佯惊曰：\"此殆文故人怨之。\"〔师古曰：殆，近也。〕谒居病，汤亲为之摩足。〔为，于伪翻。〕赵王素怨汤，上书告：\"汤大臣，乃与吏摩足，疑与为大奸。\"事下廷尉。谒居病死，事连其弟。弟系导官。〔苏林曰：汉仪注：狱二十六所，导官无狱也。师古曰：苏说非也。导，择也。以主择米，故曰导官。时或以诸狱皆满，故权寄此署系之，非本狱所也。班表，导官属少府。〕汤亦治他囚导官，见谒居弟，欲阴为之，而佯不省。〔囚，徐尤翻。为，于伪翻。省，心景翻。〕谒居弟弗知，怨汤，使人上书，告汤与谒居谋共变告李文。事下减宣，〔减宣，人姓名。减，古斩翻。〕宣尝与汤有郤，及得此事，穷竟其事，未奏也。会人有盗发孝文园瘗钱，〔如淳曰：瘗，埋也，埋钱于园陵以送死也。瘗，于计翻。〕丞相青翟朝，与汤约俱谢，〔师古曰：将入朝之时为此要约。朝，直遥翻。〕至前，〔至帝之前也。〕汤独不谢。〔汤以丞相四时行园陵当谢，御史大夫不豫园陵事，故不谢。〕上使御史按丞相，汤欲致其文\"丞相见知\"，〔欲以见知故纵之罪罪丞相。〕丞相患之。丞相长史朱买臣、王朝、边通，皆故九卿、二千石，〔朱买臣尝为主爵都尉，王朝至右内史，边通至济南相。陈留风俗传：边祖于宋平公子戎字子边。余按左传，周有大夫边伯。〕仕宦绝在汤前。汤数行丞相事，〔数，所角翻。〕知三长史素贵，故陵折，丞史遇之，三长史皆怨恨，欲死之。〔欲以死发汤之奸也。〕乃与丞相谋，使吏捕案贾人田信等，曰：\"汤且欲奏请，信辄先知之，居物致富，〔服虔曰：居，谓储也。贾，音古；下同。〕与汤分之。\"事辞颇闻，〔师古曰：闻于天子也。〕上问汤曰：\"吾所为，贾人辄先知之，益居其物，〔师古曰：益，多也。〕是类有以吾谋告之者。\"〔师古曰：类，似也。〕汤不谢，又佯惊曰：\"固宜有。\"减宣亦奏谒居等事。天子以汤怀诈面欺，〔师古曰：对面欺诬也。〕使赵禹切责汤，汤乃为书谢，因曰：\"陷臣者，三长史也。\"遂自杀。汤既死，家产直不过五百金。昆弟诸子欲厚葬汤，汤母曰：\"汤为天子大臣，被污恶言而死，〔被，皮义翻。污，乌故翻。〕何厚葬乎！\"载以牛车，有棺无椁。天子闻之，乃尽按诛三长史。十二月，壬辰，丞相青翟下狱，自杀。\n\n 　　春，起柏梁台。〔服虔曰：用百头梁作台，因名焉。师古曰：三辅旧事云，香柏为之。今书皆作\"柏\"，服说非也。〕作承露盘，高二十丈，〔高，居号翻。〕大七围，以铜为之；上有仙人掌，以承露，和玉屑饮之，云可以长生。宫室之修，自此日盛。\n\n 　　二月，以太子太傅赵周为丞相。\n\n 　　三月，辛亥，以太子太傅石庆为御史大夫。〔卫有大夫石氏。〕\n\n 　　大雨雪。〔雨，于具翻。〕\n\n 　　夏，大水，关东饿死者以千数。\n\n 　　是岁，孔仅为大农令，而桑弘羊为大农中丞，〔班表：大农有两丞，元狩四年，以东郭咸阳及孔仅为之。今置中丞，其位当在两丞上。〕稍置均输，以通货物。〔时置均输官于郡、国，令远方各以其物而灌输。置平准于京师，都受天下委输，贵则卖之，贱则买之，使富商大贾无所牟利。杜佑曰：汉武帝置均输，谓所当输于官者皆令输其土地所饶，平其所在时价，官更于他处卖之。输者既便，而官有利。〕\n\n 　　白金稍贱，民不宝用，竟废之。〔铸白金，见上卷元狩四年。〕于是悉禁郡、国无铸钱，专令上林三官铸钱，令天下非三官钱不得行。〔裴駰曰：百官表：水衡都尉，掌上林苑，属官有上林、均输、钟官、辨铜令，然则上林三官其是此三令乎！〕而民之铸钱益少，计其费不能相当，惟真工、大奸乃盗为之。\n\n 　　浑邪王既降汉，〔见上卷元狩元年。〕汉兵击逐匈奴于幕北，〔见上卷元狩元年。〕自盐泽以东空无匈奴，西域道可通。于是张骞建言：\"乌孙王昆莫本为匈奴臣，后兵稍强，不肯复朝事匈奴，匈奴攻不胜而远之。〔朝，直遥翻。远，于愿翻。〕今单于新困于汉，而故浑邪地空无人，蛮夷俗恋故地，又贪汉财物，今诚以此时厚币赂乌孙，招以益东，居故浑邪之地，〔张骞传：昆莫父难兜靡本与大月氏同在敦煌、祁连间，小国也。大月氏攻杀难兜靡，夺其地。而大月氏又为匈奴所破，西击塞王而夺其国。昆莫报父怨，西攻破大月氏国，因留居为乌孙国。骞欲诱之复归故地。〕与汉结昆弟，其势宜听，听则是断匈奴右臂也。〔断，丁管翻。〕既连乌孙，自其西大夏之属皆可招来而为外臣。\"天子以为然，拜骞为中郎将，将三百人，马各二匹，牛羊以万数，赍金币帛直数千巨万；多持节副使，〔师古曰：为骞之副，而各令持节也。〕道可便，遣之他旁国。〔沿道有便可通使他国者即遣之。〕\n\n 　　骞既至乌孙，昆莫见骞，礼节甚倨。骞谕指曰：〔师古曰：以天子意指晓告之。〕\"乌孙能东居故地，则汉遣公主为夫人，结为兄弟，共距匈奴，匈奴不足破也。\"乌孙自以远汉，未知其大小；素服属匈奴日久，且又近之，〔近，其靳翻。〕其大臣皆畏匈奴，不欲移徙。骞留久之，不能得其要领，〔要，读曰腰。〕因分遣副使使大宛、康居、大月氏、大夏、安息、身毒、于阗及诸旁国。乌孙发译道送骞还，〔宛，于元翻。氏，音支。身毒，音捐笃。阗，徒贤翻，又徒见翻。师古曰：道，读曰导。〕使数十人，马数十匹，随骞报谢，因令窥汉大小。是岁，骞还，到，拜为大行。后岁余，骞所遣使通大夏之属者皆颇与其人俱来，〔晋灼曰：其国人。〕于是西域始通于汉矣。\n\n 　　西域凡三十六国，南北有大山，中央有河，〔西域始通于汉凡三十六国，其后分置五十余国：婼羌、鄯善、且末、小宛、精绝、戎卢、扜弥、渠勒、皮山、乌秅、西夜、蒲犁、子合、依耐、无雷、难兜、罽宾、乌弋山离、犁鞬、条支、安息、大月氏、大夏、康居、奄蔡、大宛、桃槐、休循、捐笃、莎车、疏勒、尉头、乌孙、姑墨、温宿、龟兹、乌垒、渠犁、尉犁、危须、焉耆、乌贪訾离、卑陆、卑陆后国、郁立师、单桓、蒲类、蒲类后国、西且弥东且弥、劫国、山国、狐胡、车师前、后王是也。南北有大山者，南山在于窴之南、东出金城，与汉南山接；北山在车师之北，即唐志所谓西州交河县北柳谷金沙岭等山是也。中央有河者，河有两源，一出葱岭，一出于窴南山，其河北流与葱岭河合，注蒲昌海。自于窴以西，水皆西流，迳休循、罽宾、大月氏、安息等国而入于西海。蒲昌之水潜行地下，南出积石，为中国河。西海之水东南合于交州涨海。〕东西六千余里，南北千余里，东则接汉玉门、阳关，〔班志：敦煌郡龙勒县有玉门关、阳关，酒泉郡有玉门县。阚駰曰：汉罢玉门关屯，置其人于此。括地志：沙州龙勒山，在县南百六十五里，玉门关，在县西北百一十八里。〕西则限以葱岭。〔西河旧事：葱岭，其山高大，上悉生葱，故以名焉。〕河有两源，一出葱岭，一出于窴，【章：十四行本\"窴\"作\"阗\"；乙十一行本同；孔本同。】合流东注盐泽。盐泽去玉门、阳关三百余里。自玉门、阳关出西域有两道：从鄯善傍南山北，循河西行至莎车，为南道；〔鄯善，亦曰楼兰国，治杅尼城，去阳关千六百里。鄯，上扇翻。傍，步浪翻。莎车，治莎车城，去长安九千九百五十里。莎，素河翻。〕南道西逾葱岭，则出大月氏、安息。自车师前王廷随北山循河西行至疏勒，为北道；〔车师前王，治交河城，去长安八千一百五十里，唐西州交河县是也。疏勒，治疏勒城，去长安九千三百五十里，西当大月氏、大宛、康居之道。〕北道西逾葱岭，则出大宛、康居、奄蔡焉。〔杜佑曰：奄蔡，后为肃〔粟〕特国。〕故皆役属匈奴，匈奴西边日逐王，置僮仆都尉，〔匈奴盖以僮仆视西域诸国，故以名官。〕使领西域，常居焉耆、危须、尉黎间，〔焉耆，治员渠城，去长安七千三百里。危须，治危须城，在焉耆东百里，去长安七千二百九十里。尉犁，治尉犁城，去长安六千七百五十里，南接鄯善、且末二国。〕赋税诸国，取富给焉。\n\n 　　乌孙王既不肯东还，汉乃于浑邪王故地置酒泉郡，〔应劭曰：其水如酒，故曰酒泉。师古曰：城下有金泉，泉味如酒；唐为肃州。宋白曰：东南至长安二千九百里。〕稍发徙民以充实之；后又分置武威郡，〔本匈奴休屠王所居地，太初四年分置武威郡，唐之凉州即其地。宋白曰：东南至长安二千八百里。〕以绝匈奴与羌通之道。\n\n 　　天子得宛汗血马，爱之，名曰\"天马\"。使者相望于道以求之。诸使外国，一辈大者数百，少者百余人，人所赍操大放博望侯时，〔赍，资也。操，持也。放，依也。言遗使所将节币大概依遣博望侯时也。放，读曰仿。〕其后益习而衰少焉。〔师古曰：以其串习，故不多发人。少，诗沼翻。〕汉率一岁中使多者十余，少者五六辈；远者八九岁，近者数岁而反。\n\n 　　元鼎三年（丁卯，公元前一一四年）\n\n 　　冬，徙函谷关于新安。〔据班史，以故关为弘农县。应劭曰：弘农去新安三百里。述征记：新安县，今犹谓之新关。〕\n\n 　　春，正月，戊子，阳陵园火。\n\n 　　夏，四月，雨雹。〔雨，于具翻。〕\n\n 　　关东郡、国十余饥，人相食。\n\n 　　常山宪王舜薨，〔舜，景帝子，中五年受封。諡法：博闻多能曰宪。〕子勃嗣，坐宪王病不侍疾及居丧无礼废，徙房陵。〔班志，房陵县属汉中郡。宋白曰：阚駰云，即春秋防渚地，汉献帝改\"防\"为\"房\"，兼立房陵郡；今为房州。〕后月余，天子更封宪王子平为真定王，〔真定县本属常山。今分真定、绵曼、薡城、肥累四县为王国。〕以常山为郡，于是五岳皆在天子之邦矣。〔华山、嵩高，本在天子之郡。南岳霍山属庐江，淮南、衡山谋反，国除，入汉为郡。元狩元年，济北王献太山及其旁邑。今又以常山为郡，然后皆在天子之邦。〕\n\n 　　徙代王义为清河王。〔义，文帝子代王参之孙，王登之子。清河王乘，孝景之子，薨，无子，国除，徙代王王焉。〕\n\n 　　是岁，匈奴伊稚斜单于死，子乌维单于立。\n\n 　　元鼎四年（戊辰，公元前一一三年）\n\n 　　冬，十月，上行幸雍，祠五畤。〔雍，于用翻。畤，音止。〕诏曰：\"今上帝，朕亲郊，而后土无祀，则礼不答也，〔师古曰：答，对也。郊天而不祀地，失对偶之义。一曰：阙地只之祀，不为神所答应。〕其令有司议！\"立后土祠于泽中圜丘。〔郊祀志：有司议祠后土宜于泽中圜丘，为五坛。〕上遂自夏阳东幸汾阴。〔班志，夏阳县属左冯翊。汾阴县属河东郡。〕是时，天子始巡郡、国；河东守不意行至，不办，自杀。〔不意天子行幸至郡，供具不能备也。〕十一月，甲子，立后土祠于汾阴脽上，〔如淳曰：脽者，河之东岸特堆堀，长四五里，广二里余，高十余丈。汾阴县治脽之上；后土祠在县西。汾在脽之北，西流与河合。师古曰：脽者，以其形高起，如人尻脽，故以名云。一说，此临汾水之上，地本名鄈，音与葵同，彼乡人呼葵音如谁，故转而为脽字耳。故汉旧仪曰鄈上。脽，音谁。〕上亲望拜，如上帝礼。礼毕，行幸荥阳，还，至洛阳，〔班志：荥阳、洛阳并属河南郡。〕封周后姬嘉为周子南君。〔臣瓒曰：汲冡古文谓卫将军文子为子南弥牟，其后有子南固、子南劲。纪年，劲朝于魏。后惠成王如卫，命子南为侯。秦并六国，卫最后亡。疑嘉是卫后，故氏子南而称君也。师古曰：子南，其封邑之号，以为周后，故总言周子南君，瓒说非也。例不先言姓而后称君，且自嘉以下皆姓姬，着于史传。余据恩泽侯表，周子南君食邑于颍川长社。〕\n\n 　　春，二月，中山靖王胜薨。〔胜，景帝子，中二年受封。〕\n\n 　　乐成侯丁义〔义，高祖功臣丁礼之曾孙。班志，乐成，侯国，属南阳郡。考异曰：汉书郊祀志作\"乐成侯登\"。按史记、汉书功臣表当为\"丁义\"。〕荐方士栾大，云与文成将军同师。上方悔诛文成，〔诛文成见上卷元狩四年。〕得栾大，大说。〔说，读曰悦。〕大先事胶东康王，〔康王寄，上弟也。〕为人长美言，〔师古曰：善为甘美之言。〕多方略，而敢为大言，处之不疑。〔处，昌吕翻。〕大言曰：\"臣常往来海中，见安期、羡门之属，顾以臣为贱，不信臣；又以为康王诸侯耳，不足与方。臣之师曰：『黄金可成而河决可塞，〔塞，悉则翻。〕不死之药可得，仙人可致也。』然臣恐效文成，则方士皆掩口，恶敢言方哉！\"〔恶，音乌。〕上曰：\"文成食马肝死耳。〔索隐曰：论衡云：气勃而毒盛，故食走马肝，马肝杀人。儒林传：食肉无食马肝，是也。〕子诚能修其方，我何爱乎！\"大曰：\"臣师非有求人，人者求之。陛下必欲致之，则贵其使者，令为亲属，以客礼待之，乃可使通言于神人。\"于是上使验小方，鬬旗，旗自相触击。〔考异曰：封禅书郊祀志皆作\"棋\"，独史记孝武纪作\"旗\"。按汉武故事云：\"大尝于殿前树旍数百枚，大令旍自相击，翻翻竟庭中，去地十余丈，观者皆骇。\"然则作\"旗\"字者是也。〕是时，上方忧河决而黄金不就，乃拜大为五利将军，又拜为天士将军，地士将军，大通将军。夏，四月，乙巳，封大为乐通侯，〔恩泽侯表：乐通侯食邑于安定郡高平县。〕食邑二千户，赐甲第，僮千人，乘舆斥车马、帷帐、器物以充其家，〔师古曰：斥不用者也。〕又以卫长公主妻之，〔乘，绳证翻。长，知两翻。孟康曰：卫太子妹。如淳曰：卫太子姊也。师古曰：外戚传云：子夫生三女，元朔三年生男。据是，则卫太子之姊也，孟说非。妻，七细翻。〕赍金十万斤，天子亲如五利之第，使者存问共给，〔共，读曰供。〕相属于道。〔属，之欲翻。〕自太主、将、相以下，〔太主，帝姑窦太主也。〕皆置酒其家，献遗之。〔遗，于季翻。〕天子又刻玉印曰\"天道将军\"，〔据前史，下文言为天子道天神，则道读曰导。〕使使衣羽衣，夜立白茅上；五利将军亦衣羽衣，立白茅上，受印，以示不臣。〔羽衣，缉羽毛为衣也；今道士服被之。使衣、亦衣，于既翻。〕大见数月，佩六印，〔五利。天士、地士、大通、天道五将军，并乐通侯为六印。〕贵震天下。于是海上燕、齐之间，莫不搤腕自言有禁方，能神仙矣。〔搤，音厄。腕，乌贯翻。〕\n\n 　　六月，汾阴巫锦〔应劭曰：锦，巫名。〕得大鼎于魏脽后土营旁，〔师古曰：汾脽本魏地之坟，故曰魏脽也。营，谓后土祠之兆域。〕河东太守以闻。天子使验问，巫得鼎无奸诈，乃以礼祠，迎鼎至甘泉，从上行，〔如淳曰：以鼎从行上甘泉。〕荐之宗庙及上帝，藏于甘泉宫；群臣皆上寿贺。\n\n 　　秋，立常山宪王子商为泗水王。〔泗水统淩、泗阳、于三县，本属东海郡，帝分为王国。〕\n\n 　　初，条侯周亚夫为丞相，〔周亚夫，景帝前七年为相，中三年罢。〕赵禹为丞相史，府中皆称其廉平，然亚夫弗任，曰：\"极知禹无害，〔汉书音义曰：文无所枉害。萧何以文无害为沛主吏掾。章怀太子贤曰：按律有无害都吏，如今言公平吏。苏林曰：无害，若言无比也。一曰：害，胜也，无能胜害之者。师古曰：伤害也，无人能伤害之者。贡父曰：持法者或以私意陷人，谓之害；故贵于文无害。无害者，取其为人无害于行，则可以为吏矣。〕然文深，不可以居大府。\"〔应劭曰：禹持文法深劾。〕及禹为少府，比九卿为酷急；〔言以当时九卿同列者比之，禹为酷急也。〕至晚节，吏务为严峻，而禹更名宽平。\n\n 　　中尉尹齐素以敢斩伐着名，〔姓谱：少昊之子封于尹城，子孙因以为氏。按尹氏，周之世卿。〕及为中尉，吏民益雕敝。是岁，齐坐不胜任抵罪。〔胜，音升。〕上乃复以王温舒为中尉，赵禹为廷尉。后四年，禹以老，贬为燕相。\n\n 　　是时吏治皆以惨刻相尚，〔治，直吏翻。〕独左内史儿宽，劝农业，缓刑罚，理狱讼，务在得人心；择用仁厚士，推情与下，不求名声，吏民大信爱之；收租税时，裁阔狭，与民相假贷，〔师古曰：谓有贫弱及农要之时，不即征收也。余谓阔，谓征敛稍宽、禁防疏阔之时；狭，谓督促迫急之时。阔时不急征收，假贷与民，使营生业。〕以故租多不入。后有军发，左内史以负租课殿，当免；〔殿，丁练翻。课下下曰殿。〕民闻当免，皆恐失之，大家牛车、小家担负输租，襁属不绝，〔师古曰：襁，索也。言输者接连不绝于道，若绳索之相属也，犹今言续索矣。属，之欲翻。〕课更以最。〔课上上曰最。〕上由此愈奇宽。\n\n 　　初，南越文王遣其子婴齐入宿卫，〔南越王胡薨，諡文王。婴齐入宿卫，见十七卷建元元年。〕在长安取邯郸樛氏女，〔取，读曰娶。邯郸属赵国。师古曰：樛，居虬翻。〕生子兴。文王薨，婴齐立，乃藏其先武帝玺，〔赵佗自号南越武帝。李奇曰：去其僭号。〕上书请立樛氏女为后，兴为嗣。汉数使使者风谕婴齐入朝。〔数，所角翻。师古曰：风，读曰讽，讽谕令入朝。〕婴齐尚乐擅杀生自恣，惧入见要，用汉法比内诸侯，〔乐，音洛。见，贤遍翻；下同。要，读曰邀。恐汉邀之以用朝廷之法，如内诸侯王。〕固称病，遂不入见。婴齐薨，諡曰明王。太子兴代立，其母为太后。\n\n 　　太后自未为婴齐姬时，尝与霸陵人安国少季通。〔师古曰：姓安国，字少季。少，诗照翻。〕是岁，上使安国少季往谕王、王太后以入朝，比内诸侯，令辩士谏大夫终军等宣其辞，〔百官表：元狩五年，初置谏大夫，秩八百石。〕勇士魏臣等辅其决，〔师古曰：助令决策也。〕卫尉路博德将兵屯桂阳〔班志，桂阳县属桂阳郡；唐为连州桂阳、连山二县地。〕待使者。南越王年少，太后中国人；安国少季往，复与私通，国人颇知之，多不附太后。太后恐乱起，亦欲倚汉威，数劝王及群臣求内属；〔数，所角翻。〕即因使者上书，请比内诸侯，三岁一朝，〔朝，直遥翻。〕除边关。于是天子许之，赐其丞相吕嘉银印及内史、中尉、太傅印，余得自置；除其故黥、劓刑，用汉法，比内诸侯。使者皆留，填抚之。〔汉制，诸侯王国二千石以上皆汉朝所命，余得自置。今赐南越丞相、内史、中尉、太傅印，使之比内诸侯也。汉自文帝除肉刑，不用黥、劓之法，故亦令南越除之。劓，鱼器翻，又牛例翻。填，读曰镇。为吕嘉反张本。〕\n\n 　　上行幸雍，〔雍，于用翻。〕且郊，或曰：\"五帝，泰一之佐也。宜立泰一，而上亲郊。\"上疑未定。齐人公孙卿曰：\"今年得宝鼎，其冬辛巳朔旦冬至，与黄帝时等。\"卿有札书〔师古曰：等，同也。札，木简之薄小者也。〕曰：\"黄帝得宝鼎，是岁己酉朔旦冬至，凡三百八十年，黄帝仙登于天。\"因嬖人奏之。〔嬖，卑义翻，又博计翻。〕上大悦，召问，卿对曰：\"受此书申公，申公曰：『汉兴复当黄帝之时，汉之圣者在高祖之孙且曾孙也。宝鼎出而与神通，黄帝接万灵明庭，明庭者甘泉也。黄帝采首山铜，〔班志，河东蒲坂县有首山。〕铸鼎于荆山下，〔班志：冯翊怀德县有荆山。〕鼎既成，有龙垂胡髯下迎黄帝，〔师古曰：胡，谓颔下垂肉也；髯，其毛也。髯，人占翻。〕黄帝上骑龙，与群臣后宫七十余人俱登天。』于是天子曰：\"嗟乎！诚得如黄帝，吾视去妻子如脱屣耳！\"〔师古曰：屣，小履也。脱屣者，言其便易，无所顾也。屣，山尔翻。〕拜卿为郎，使东候神于太室。〔师古曰：太室山在颍川崇高县，是为中岳。〕\n\n 　　元鼎五年（己巳，公元前一一二年）\n\n 　　冬，十月，上祠五畤于雍，遂逾陇，〔陇坻也，在天水郡陇县。三秦记曰：其坂九曲，上陇者七日乃越。〕西登崆峒。〔唐地理志：崆峒在岷州溢乐县西。岷州，汉临洮之地。史记作\"空桐\"。正义曰：空桐山，在原州平高县西百里。〕陇西守以行往卒，〔卒，读曰猝。〕天子从官不得食，惶恐，自杀。〔从，才用翻。〕于是上北出萧关，从数万骑猎新秦中，以勒边兵而归。新秦中或千里无亭徼，于是诛北地太守以下。〔唐麟州治新秦。杜佑：汉新秦中地。余谓唐取汉新秦中之名以名郡耳，麟州不能尽有汉新秦中之地也。北地与朔方接境，时朔方新置郡，盖使北地并力以营筑亭徼也。徼，吉吊翻。〕上又幸甘泉，立泰一祠坛，所用祠具如雍一畤而有加焉。〔雍有五畤，今祠太一所用，如雍一畤之祠具也。有加者，加醴枣脯之属。〕五帝坛环居其下四方地，为醊食群神从者及北斗云。〔说文：醊，祭酎也。师古曰：谓联属而祭也。醊，竹芮翻。食，读曰飤。从，才用翻。〕十一月，辛巳朔，冬至；昧爽，〔昧，冥也。爽，明也。谓日尚昧昧而天色渐明也。〕天子始郊拜泰一，朝朝日，夕夕月则揖。〔应劭曰：天子春朝日，秋夕月；朝日以朝，夕月以夕。臣瓒曰：汉仪注：郊泰畤，皇帝平旦出竹宫，东向揖日，其夕西南向揖月，便用郊日，不用春、秋也。师古曰：春朝朝日，秋暮夕月，盖常礼；郊泰畤而揖日月，此又别仪。朝朝，下直遥翻；下同。〕其祠，列火满坛，坛旁亨炊具。〔亨，读曰烹。〕有司云：\"祠上有光。\"又云：\"昼有黄气上属天。\"〔属，之欲翻。〕太史令谈、祠官宽舒等〔班表：太史令属太常。刘昭志：秩六百石，掌天时星历，凡国祭祀、丧娶之事。谈，即司马谈也。祠官，掌祠祀之官。宽舒，史逸其姓。〕请三岁天子一郊见，〔见，贤遍翻。〕诏从之。\n\n 　　南越王、王太后饬治行装，重赍〔治，直之翻。赍，读曰资。〕为入朝具。其相吕嘉，年长矣，相三王，宗族仕宦为长吏者七十余人，男尽尚王女，女尽嫁王子弟、宗室，及苍梧秦王有连，〔孟康曰：苍梧，越中王，自名为秦王。连，亲婚也。晋灼曰：秦王，即后赵光；赵本与秦同姓，故曰秦王。余据南越王姓赵，曷为不称南越秦王！晋说未为通。长，知两翻。〕其居国中甚重，得众心愈于王。〔师古曰：愈，胜也。〕王之上书，数谏止王，王弗听；有畔心，数称病，不见汉使者。〔数，所角翻。〕使者皆注意嘉，势未能诛。王、王太后亦恐嘉等先事发，〔先，悉荐翻。〕欲介汉使者权，谋诛嘉等，〔韦昭曰：恃使者为介胄也。索隐曰：志林云：介者，因也；欲因使者权诛吕嘉也。韦昭以介为恃。介者，间也；以言间恃汉使之权，意即得矣；然云恃为介胄则非也。虞喜以介为因，亦有所由；介者，宾主所因也。〕乃置酒请使者，大臣皆侍坐饮。〔坐，徂卧翻。〕嘉弟为将，将卒居宫外。〔将，即亮翻。〕酒行，太后谓嘉曰：\"南越内属，国之利也；而相君苦不便者，何也？\"以激怒使者。使者狐疑相杖，〔杖，直亮翻。〕遂莫敢发。嘉见耳目非是，〔师古曰：言异于常也。〕即起而出。太后怒，欲鏦嘉以矛，〔鏦，楚江翻。〕王止太后。嘉遂出，介其弟兵就舍，〔李奇曰：介，被也。师古曰：介，甲也，被甲以自卫也。弟兵，即上所云弟将卒居外者。〕称病，不肯见王及使者，阴与大臣谋作乱。王素无意诛嘉，嘉知之，以故数月不发。\n\n 　　天子闻嘉不听命，王、王太后孤弱不能制，使者怯无决；又以为王、王太后已附汉，独吕嘉为乱，不足以兴兵，欲使庄参以二千人往使。〔往使，疏吏翻。〕参曰：\"以好往，数人足矣；以武往，二千人无足以为也。\"辞不可，天子罢参。郏壮士故济北相韩千秋〔班志，郏县属颍川郡。史记正义曰：今汝州郏城县。郏，音夹。千秋，盖相济北成王胡也。胡，贞王勃之子。〕奋曰：\"以区区之越，又有王、王太后应，独相吕嘉为害，愿得勇士三百人，必斩嘉以报。\"于是天子遣千秋与王太后弟樛乐将二千人往。入越境。〔樛，居虬翻。〕吕嘉等乃遂反，下令国中曰：\"王年少。太后，中国人也，又与使者乱，专欲内属，尽持先王宝器入献天子以自媚；多从人行，至长安，虏卖以为僮仆；取自脱一时之利，无顾赵氏社稷、为万世虑计之意。\"乃与其弟将卒攻杀王、王太后及汉使者，遣人告苍梧秦王及其诸郡县，立明王长男越妻子术阳侯建德为王。〔建德降汉，始封术阳侯，史盖追书也。班表：术阳侯食邑于东海之下邳。长，知两翻。〕而韩千秋兵入，破数小邑。其后越开直道给食，〔师古曰：纵之令深入，然后击灭之，〕未至番禺四十里，〔番禺，南越都。番，音潘。〕越以兵击千秋等，遂灭之；使人函封汉使者节置塞上，好为谩辞谢罪，〔师古曰：谩，诳也，音慢，又莫连翻。〕发兵守要害处。\n\n 　　春，三月，壬午，天子闻南越反，曰：\"韩千秋虽无功，亦军锋之冠，〔冠，古玩翻。〕封其子延年为成安侯；〔班表，成安侯食邑于颍川郡之郏县。〕樛乐姊为王太后，首愿属汉，封其子广德为龙亢侯。\"〔班志，龙亢县属沛国。亢，音刚。考异曰：汉书功臣表作\"龙侯\"，南越传作\"龒侯\"。晋灼曰：\"龒\"，古\"龙\"字。史记建元以来侯者表及南越传皆作\"龙亢侯\"，今从之。〕\n\n 　　夏，四月，赦天下。\n\n 　　丁丑晦，日有食之。\n\n 　　秋，遣伏波将军路博德〔环济要略曰：伏波将军者，船涉江海，欲使波涛伏息也。〕出桂阳，下湟水；〔水经：汇水出桂阳县卢聚，南出贞女峡，合洭水，东南过含洭县，南出洭浦关为桂水。山海经以洭水为湟水。徐广曰：湟水，一名洭水，出桂阳，通四会。师古曰：湟，音皇。〕楼船将军仆出豫章，下浈水；〔应劭曰：浈水出南海龙川西，入秦水。水经：浈水迳桂阳郡之浈阳县南，而右注溱水。浈，郑氏曰：浈，音柽；孟康曰：浈，音贞；师古曰：浈，丈庚翻。〕归义越侯严为戈船将军，出零陵，下离水；〔张晏曰：严故越人，降，为归义侯。越人于水中负人船，又有蛟龙之害，故置戈于船下，因以为名。臣瓒曰：伍子胥书有戈船，以载干戈，因谓之戈船也。师古曰：以楼船之例言之，非谓载干戈也，此盖船下安戈以御蛟鼍水虫之害，张说近之。贡父曰：船下安戈既难措置，又不可以行；今造舟船甚多，未尝有置戈者。颜北人，不晓行船，故信张说；盖瓒说是。余据表无归义越侯严。零陵本属桂阳，帝分置郡；唐为永、道二州。漓水，班志：出零陵县阳海山东南，至广信入郁水。〕甲为下濑将军，下苍梧；〔服虔曰：甲故越人归汉者。臣瓒曰：濑，湍也；吴、越谓之濑，中国谓之碛。伍子胥书有下濑船。濑，音赖。苍梧本越地，帝始置郡，有漓水关；唐梧、贺、康、端、封之地。〕皆将罪人，江、淮以南楼船十万人。越驰义侯遗别将巴、蜀罪人，发夜郎兵，下牂柯江，咸会番禺。\n\n 　　齐相卜式上书，请父子与齐习船者往死南越。天子下诏褒美式，赐爵关内侯，金六十斤，田十顷，布告天下；天下莫应。是时列侯以百数，皆莫求从军击越。会九月尝酎，祭宗庙，列侯以令献金助祭。少府省金，金有轻及色恶者，上皆令劾以不敬，夺爵者百六人。〔如淳曰：汉仪注：王子为侯，岁以黄金尝酎于汉庙，皇帝临受献金，金少，不如斤两，色恶，王削县，侯免国。余据当时失侯者列侯、王子侯共一百六人，盖不特王子侯有酎金也。酎，直又翻。省，悉景翻。劾，户概翻。〕辛巳，丞相赵周坐知列侯酎金轻，下狱，自杀。〔下，遐嫁翻。〕\n\n 　　丙申，以御史大夫石庆为丞相，封牧丘侯。〔恩泽侯表，牧丘侯食邑平原。〕时国家多事，桑弘羊等致利，王温舒之属峻法，而儿宽等推文学，皆为九卿，更进用事；〔更，工衡翻。〕事不关决于丞相，丞相庆醇谨而已。〔师古曰：醇，专厚也。〕\n\n 　　五利将军装治行，东入海求其师。既而不敢入海，之太山祠。上使人随验，实无所见。五利妄言见其师，其方尽多不售，〔师古曰：售，应当也；不售者，无验也。〕坐诬罔，腰斩；乐成侯亦弃市。\n\n 　　西羌众十万人反，与匈奴通使，〔使，疏吏翻。〕攻故安，围枹罕。〔故安县属涿郡，西羌之兵安能至此！当作\"安故\"。班志，安故、枹罕二县，皆属陇西郡。枹罕，故罕羌邑。宋白曰：安故故城，在兰州南。枹罕，今河州治所。枹，音肤。罕，如字。〕匈奴入五原，〔五原，即秦九原郡，帝更名；唐为盐州。宋白曰：五原郡有原五所，故名，谓龙游原、乞地于原、青岭原、岢岚真原、横槽原也。五原故城，在今榆林县界。〕杀太守。〔守，式又翻；下同。〕\n\n 　　元鼎六年（庚午，公元前一一一年）\n\n 　　冬，发卒十万人，遣将军李息、郎中令徐自为征西羌，平之。\n\n 　　楼船将军杨仆入越地，先陷寻陿，〔陿，作陕音。姚氏曰：寻陿在始兴西三百里，近口也。陿，音狭。〕破石门，〔石门在番禺西北二十里。郡国志：吕嘉拒汉，积石江中为门，因名石门。〕挫越锋，以数万人待伏波将军路博德至俱进，楼船居前，至番禺。南越王建德、相吕嘉城守。楼船居东南面，伏波居西北面。会暮，楼船攻败越人，纵火烧城。〔败，蒲卖翻。〕伏波为营，〔师古曰：设营垒以待降者。〕遣使者招降者，赐印绶，复纵令相招。〔师古曰：来降者即赐以侯印，而放令还，更相招谕。复，扶又翻。〕楼船力攻烧敌，驱而入伏波营中。黎旦，城中皆降。建德、嘉已夜亡入海，伏波遣人追之。校尉司马苏弘得建德，越郎都稽得嘉。〔孟康曰：越中所自置郎也。考异曰：史记汉书表皆作\"孙都\"，南越传皆云\"都稽\"，今从传。〕戈船、下濑将军兵及驰义侯所发夜郎兵未下，南越已平矣。遂以其地为南海、苍梧、郁林、合浦、交趾、九真、日南、珠厓、儋耳九郡。〔南海，唐广州、循州之地。苍梧，注见上。郁林，唐桂州、郁林、党、绣州之地。合浦，唐廉、雷、潘州之地。交趾，唐安南之地。杜佑曰：南方夷人，其足大，指开广；若并足而立，其指交，故名交趾。刘欣期交州记曰：交趾之人出南定县，足骨无节，身有毛，卧者更扶乃得起。山海经：交胫国为人交胫。郭璞曰：脚胫曲戾相交，所谓\"雕题、交趾\"也。九真，唐爱州之地。日南，唐驩州之地。师古曰：言其在日之南，所谓开北户以向日者。珠厓、儋耳，唐琼管之地。应劭曰：二郡在大海厓岸之边，出真珠，故曰珠厓。儋耳者，种大耳，其渠率自谓王者，耳尤缓，下肩三寸。张晏曰：异物志，二郡在海中，东西千里，南北五百里。儋耳之人，镂其颊皮，上连耳匡，分为数支，状如羊肠，累耳而下垂。贤曰：儋耳故城，即今儋州义伦县。儋，丁甘翻。臣瓒曰：珠厓郡治瞫都，去长安七千三百二十四里，儋耳去长安七千三百三十五里，见茂陵书。〕师还，上益封伏波；封楼船为将梁侯，苏弘为海常侯，都稽为临蔡侯，〔徐广曰：海常在东莱。余以王子侯表参考，则海常侯当食邑琅邪。功臣表，临蔡侯食邑河内。〕及越降将苍梧王赵光等四人皆为侯。〔赵光封随桃侯，史定封安道侯，毕取封膫侯，居翁封湘城侯。考异曰：凡此等封侯者，年表皆有月日，为其先后难齐，故尽附于立功之处；后仿此。〕\n\n 　　公孙卿候神河南，言见仙人迹缑氏城上。〔班志，缑氏县属河南郡。宋白曰：汉缑氏县故城，在今县东南二十五里。缑，工侯翻。〕春，天子亲幸缑氏城视迹，问卿：\"得毋效文成、五利乎？\"卿曰：\"仙者非有求人主，人主者求之；其道非宽假，神不来。言神事如迂诞，〔师古曰：迂，回远也。诞，大言也。〕积以岁月，乃可致也。\"上信之。于是郡、国各除道，缮治宫观、名山、神祠以望幸焉。〔观，古玩翻。〕\n\n 　　赛南越，祠泰一、后土，始用乐舞。〔据郊祀志，五年秋，为伐南越告祷太一，故今赛祠。赛，先代翻。〕\n\n 　　驰义侯发南夷兵，欲以击南越。且兰君恐远行〔且兰亦南夷种，帝开为县，属牂柯郡。且，音苴；子闾翻。〕旁国虏其老弱，乃与其众反，杀使者及犍为太守。〔犍，渠延翻。守，式又翻。〕汉乃发巴、蜀罪人当【严：\"当\"改\"尝\"。】击南越者八校尉，遣中郎将郭昌、卫广将而击之，〔将，即亮翻。〕诛且兰及邛君、莋侯，〔邛君，邛都之君。莋侯，莋都之君。莋，才各翻；下同。〕遂平南夷为牂【章：十四行本\"牂\"作\"（暂缺）\"，乙十一行本同。】柯郡。夜郎侯始倚南越，南越已灭，夜郎遂入朝，〔朝，宜遥翻。〕上以为夜郎王。冉駹皆振恐，请臣置吏，乃以邛都为越巂郡，〔邛，渠容翻。越巂郡，唐为巂州。巂，音髓。〕莋都为沈黎郡，〔服虔曰：今蜀郡北部都尉所治本莋都。臣瓒曰：茂陵书，沈黎治莋都，去长安三千三百三十五里。唐为黎州地。〕冉駹为汶山郡，〔駹，莫江翻。应劭曰：今蜀郡岷山本冉駹地。宣帝地节四年，省岷山郡并蜀，今茂州诸羌之地是也。华阳国志：汶山，南接汉嘉，西接凉州酒泉，北接阴平，皆其地也。唐置茂州汶山县。注云，有岷山。类篇：汶，音\"岷\"。又据史记夏纪引禹贡\"岷、嶓既艺\"及\"岷山之阳\"及\"岷山导江\"之岷皆作\"汶\"，盖汉时古字通用也。康曰汶，音问，非也。〕广汉西白马为武都郡。〔高祖置广汉郡；唐为梓州。白马居武都仇池，班志所谓天池大泽。括地志：陇右成州、武州皆白马氐，其豪族杨氏居成州仇池山上。武都郡，唐阶、成、武等州地。〕\n\n 　　初，东越王余善上书，请以卒八千人从楼船击吕嘉；兵至揭阳，〔班志，揭阳县属南海郡；唐为潮州。韦昭曰：揭，其逝翻。苏林音揭，师古音竭。〕以海风波为解，不行，持两端，阴使南越。〔使，疏吏翻。〕及汉破番禺，不至。杨仆上书愿便引兵击东越；上以士卒劳倦，不许，令诸校屯豫章、梅岭以待命。〔徐广曰：梅岭在会稽界。索隐曰：徐说非也。按今豫章三十里有梅岭，在洪崖山，当古驿道。杜佑曰：梅岭在虔州虔化县界。括地志：在虔化县东北一百二十八里。校，户教翻。〕余善闻楼船请诛之，汉兵临境，乃遂反，发兵距汉道，号将军驺力等为吞汉将军，入白沙、武林、梅岭，〔索隐曰：按今豫章北二百里接番阳界，地名白沙，沙东南八十里有武阳亭，东南三十里地名武林，当闽、越之京道。刘昫曰：武林，在苍梧猛陵县界，隋分猛陵置武林县，属永平郡，唐置龚州。〕杀汉三校尉。是时，汉使大农张成、故山州侯齿将屯〔齿，城阳共王子，坐酎金失侯，故书曰故侯。将，即亮翻；下仆将同。〕弗敢击，却就便处，皆坐畏懦诛，余善自称武帝。\n\n 　　上欲复使杨仆将，为其伐前劳，〔为，于伪翻。〕以书敕责之曰：\"将军之功独有先破石门、寻陿，非有斩将搴旗之实也，〔师古曰：搴，拔取之也。〕乌足以骄人哉！前破番禺，捕降者以为虏，〔降，户江翻。〕掘死人以为获，是一过也。使建德、吕嘉得以东越为援，〔师古曰：以仆不穷追之，故令得以东越为援也。〕是二过也。士卒暴露连岁，将军不念其勤劳，而请乘传行塞，〔传，张恋翻。行，下孟翻。〕因用归家，怀银、黄，垂三组，夸乡里，是三过也。〔师古曰：银，银印也；黄，金印也。仆为主爵都尉，又为楼船将军，并将梁侯，故为三组。组，印绶也。〕失期内顾，〔师古曰：言顾思妻妾也。〕以道恶为解，是四过也。问君蜀刀价而阳不知，〔蜀刀，蜀中所作刀。师古曰：蜀刀，有环者也。〕挟伪干君，〔师古曰：干，犯也。〕是五过也。受诏不至兰池，〔兰池宫在渭城。如淳曰：本出军时欲使之兰池宫，顿而不至。〕明日又不对；假令将军之吏，问之不对，令之不从，其罪何如？推此心在外，江海之间可得信乎？今东越深入，将军能率众以掩过不？\"〔不，读曰否。〕仆惶恐对曰：\"愿尽死赎罪！\"上乃遣横海将军韩说出句章，〔班志，句章县属会稽郡。史记正义曰：句章故城，在越州鄮县西一百里。〕浮海从东方往；楼船将军杨仆出武林，中尉王温舒出梅岭，以越侯为戈船、下濑将军，出若邪、白沙，〔若邪，时属会稽山阴县界；今之若邪溪，在越州东南二十五里，曰五云溪。〕以击东越。\n\n 　　博望侯既以通西域尊贵，其吏士争上书言外国奇怪利害求使。天子为其绝远，非人所乐往，听其言，〔师古曰：凡人皆不乐去，故有自请为使者即听而遣之。为，于伪翻。乐，音洛。使，疏吏翻；下同。〕予节，募吏民，毋问所从来，〔师古曰：不为限禁远近，虽家人私隶并许应募。予，读曰与。〕为具备人众遣之，〔为，于伪翻；下同。〕以广其道。来还，不能毋侵盗币物及使失指，〔师古曰：乖天子指意。〕天子为其习之，辄覆按致重罪，以激怒令赎，〔师古曰：言其串习，不以为难，必当更求充使，令立功以赎罪。〕复求使，使端无穷，而轻犯法。〔复，扶又翻。使，疏吏翻；下同。〕其吏卒亦辄复盛推外国所有，言大者予节，言小者为副，〔予，读曰与。〕故妄言无行之徒皆争效之。〔行，下孟翻。〕其使皆贫人子，私县官赍物，〔师古曰：言所赍官物，窃自用之，同于私物。〕欲贱市以私其利。〔师古曰：所市之物得利多，故不尽入官也。〕外国亦厌汉使，人人有言轻重，〔服虔曰：汉使言于外国，人人轻重不实。〕度汉兵远不能至，而禁其食物以苦汉使。〔师古曰：令其困苦也。度，徒洛翻。〕汉使乏绝，积怨至相攻击。而楼兰、车师，小国当空道，〔汉出西域有两道，南道从楼兰，北道从车师，故二国当汉使空道。师古曰：空，即孔也。〕攻劫汉使王恢等尤甚，而匈奴奇兵又时遮击之。使者争言西域皆有城邑，兵弱易击。〔易，以豉翻。〕于是天子遣浮沮将军公孙贺将万五千骑出九原二千余里，至浮沮井而还；〔浮沮，匈奴中井名。出军时，期贺至浮沮井，故以为将军之号。下匈河将军，其义类此。沮，子余翻。〕匈河将军赵破奴将万余骑出令居数千里，至匈河水而还；〔臣瓒曰：匈奴河水，去令居千里。〕以斥逐匈奴，不使遮汉使，皆不见匈奴一人。乃分武威、酒泉地置张掖、敦煌郡，〔应劭曰：敦，大也。煌，盛也。张掖，张国臂掖也。敦，音屯。张掖，昆邪王所居地，唐为甘州。敦煌，唐为沙州。考异曰：汉书武纪：\"元狩二年，浑邪王降，以其地为武威、酒泉郡。元鼎六年，分置张掖、敦煌郡。\"而地理志云：\"张掖、酒泉郡，太初元年开；武威郡，太初四年开；敦煌郡，后元元年分酒泉置。\" 今从武纪。〕徙民以实之。\n\n 　　是岁，齐相卜式为御史大夫。式既在位，乃言\"郡、国多不便县官作盐铁器，苦恶〔如淳曰：\"苦\"或作\"盬\"，盬，不攻严也。臣瓒曰：谓作铁器民患苦其不好也。师古曰：二说非也。盐既味苦，器又脆恶，故总云苦恶也。余谓盐器，则官与牢盆是也；铁器，则官铸铁器是也。苦恶，专指盐铁器而言，如说未可厚非。〕价贵，或强令民买之；而船有算，〔船算及盐铁器，并见上卷四年，强，其两翻。〕商者少，物贵。\"〔少，诗沼翻。〕上由是不悦卜式。\n\n 　　初，司马相如病且死，有遗书，颂功德，言符瑞，劝上封泰山。上感其言，会得宝鼎，上乃与公卿诸生议封禅。封禅用希旷绝，莫知其仪，而诸方士又言：\"封禅者合不死之名也。〔汉书作\"古不死之名\"。〕黄帝以上，封禅皆致怪物，与神通，秦皇帝不得上封。陛下必欲上，稍上即无风雨，遂上封矣。\"〔上，时掌翻。师古曰：稍，渐也。〕上于是乃令诸儒采尚书、周官、王制之文，草封禅仪，数年不成。上以问左内史儿宽，宽曰：\"封泰山，禅梁父，昭姓考瑞，帝王之盛节也；〔父，音甫。〕然享荐之义，不着于经。〔师古曰：封禅之享荐也，以非常礼，故经无其文。着，竹筯翻。〕臣以为封禅告成，合祛于天地神只，〔李奇曰：祛，开散；合，闭也；开闭于天地也。祛，丘居翻。〕唯圣主所由，制定其当，〔师古曰：当，犹中也。〕非群臣之所能列。今将举大事，优游数年，使群臣得人人自尽，〔师古曰：所言不同，各有执见也。〕终莫能成。唯天子建中和之极，兼总条贯，金声而玉振之，〔师古曰：言振扬德音，如金玉之声也。〕以顺成天庆，垂万世之基。\" 上乃自制仪，颇采儒术以文之。上为封禅祠器，以示群儒，或曰\"不与古同\"，于是尽罢诸儒不用。上又以古者先振兵释旅，然后封禅。\n\n 　　元封元年（辛未、前一一〇）〔应劭曰：始封泰山，故改元。〕\n \n 　　冬，十月，下诏曰：\"南越、东瓯，咸伏其辜；西蛮、北夷，颇未辑睦；〔师古曰：辑，与集同。集，和也。〕朕将巡边垂，躬秉武节，置十二部将军，亲帅师焉。\"〔帅，读曰率。〕乃行，自云阳〔班志，云阳县属左冯翊。〕北历上郡、西河、五原，〔元朔四年置西河郡，其地自汾、石州西北至塞下。〕出长城，北登单于台，〔杜佑曰：单于台在云州云中县西北百余里。〕至朔方，临北河；【章：十四行本\"河\"下有\"勒兵十八万骑，旌旗径千余里，以见武节，威匈奴\"十九字；乙十一行本同；张校同。】遣使者郭吉告单于曰：\"南越王头已县于汉北阙。〔县，古悬通。〕今单于能战，天子自将待边；〔将，即亮翻。〕不能，即南面而臣于汉，何徒远走亡匿于幕北，寒苦无水草之地，毋为也！\"语卒而单于大怒，〔卒，子恤翻。〕立斩主客见者，〔师古曰：主客，主接诸客者也。见者，谓引见郭吉于单于者。〕而留郭吉，迁之北海上，然匈奴亦讋，〔讋，之涉翻。师古曰：失气也。〕终不敢出。上乃还，祭黄帝冢桥山，〔应劭曰：桥山在上郡阳周县。〕释兵须如。〔须如，地名。考异曰：汉书作\"凉如\"，今从史记。〕上曰：\"吾闻黄帝不死，今有冢，何也？\"公孙卿曰：\"黄帝已仙上天，群臣思慕，葬其衣冠。\"〔考异曰：史记、汉书皆云\"或对\"；汉武故事云\"公孙卿对\"，今取之。〕上叹曰：\"吾后升天，群臣亦当葬吾衣冠于东陵乎？\"〔东陵，谓茂陵也。在长安东，故曰东陵。〕乃还甘泉，类祠太一。〔师古曰：类祠，谓以事类而祭也。〕\n\n 　　上以卜式不习文章，贬秩为太子太传，以儿宽代为御史大夫。\n\n 　　汉兵入东越境，东越素发兵距险，使徇北将军守武林。楼船将军卒钱塘辕终古斩徇北将军。〔班志，钱唐县属会稽郡。师古曰：辕，姓；终古，名。〕故越衍侯吴阳以其邑七百人反攻越军于汉阳。越建成侯敖与繇王居股杀余善，以其众降。〔据东越传，吴阳先在汉，汉使归喻余善，余善不听。及汉军至，阳以邑人攻越。书\"故越衍侯\"者，言其旧为越衍侯也。越衍侯及建成侯皆东越所封。〕上封终古为御儿侯，〔孟康曰：御儿，越中地，今吴南亭是也。国语曰：吾用御儿临之。宋祁注云：御儿，越北鄙，今嘉兴。史记正义曰：\"御\"，今作\"语\"。语儿乡在苏州嘉兴县南七十里，临官道。〕阳为卯石侯，居股为东成侯，敖为开陵侯；又封横海将军说为按道侯，横海校尉福为缭嫈侯，东越降将多军为无锡侯。〔\"卯石侯\"，功臣表作\"外石\"，食邑于济南。\"东成\"作\"东城\"，属九江郡。开陵，侯国，属临淮郡。\"按道\"，功臣表作\"安道\"，食邑于南阳。索隐曰：缭嫈，县名。师古曰：缭，音辽。嫈，于耕翻。横海校尉福，城阳共王子海常侯福也，坐法失侯，以今功封缭嫈侯。服虔曰：嫈，音莹。刘伯庄曰：纡营翻。无锡县，属会稽郡。〕上以闽地险阻，数反覆，〔数，所角翻。〕终为后世患，乃诏诸将悉其民徙于江、淮之间，遂虚其地。〔虚，如字，康读曰墟。〕\n\n 　　春，正月，上行幸缑氏，〔考异曰：封禅书、郊祀志作\"三月\"；汉书武纪及荀纪皆作\"正月\"，今从之。〕礼祭中岳太室，从官在山下闻若有言\"万岁\"者三。〔荀悦曰：万岁，神称之也。从，才用翻。〕诏祠官加增太室祠，禁无伐其草木，以山下户三百为之奉邑。〔奉，扶用翻。〕\n\n 　　上遂东巡海上，行礼祠八神。齐人之上疏言神怪、奇方者以万数，乃益发船，令言海中神山者数千人求蓬莱神人。公孙卿持节常先行，候名山，至东莱，〔东莱，春秋莱子之国；高祖置莱郡；唐为登、莱二州之地。〕言：\"夜见大人，长数丈，〔长，直亮翻。〕就之则不见，其迹甚大，类禽兽云。\"群臣有言：\"见一老父牵狗，言『吾欲见巨公』，〔郑氏曰：巨公，天子也。张晏曰：天子为天下父，故曰巨公。师古曰：巨，大也。〕已忽不见。\"上既见大迹，未信，及群臣又言老父，则大以为仙人也，宿留海上；〔师古曰：宿留，谓有所须待也。宿，先就翻。留，方就翻。〕与方士传车及间使求神仙，人以千数。〔师古曰：间，微也；随间隙而行也。〕\n\n 　　夏，四月，还，至奉高，〔奉高，泰山郡治所。〕礼祠地主于梁父。〔地主，八神之一也。梁父县属泰山郡。父，音甫。〕乙卯，令侍中儒者皮弁、搢绅，射牛行事，〔续汉志：委貌、皮弁同制，长七寸，高四寸，制如覆盆，前高广，后卑锐，所谓\"夏之母追、殷之章甫\"者也。委貌，以皂绢为之；皮弁，以鹿皮为之。沈约曰：古者贵贱皆执笏，其有事则搢之于腰带，所谓\"搢绅之士\"者，搢笏而垂绅。绅，带也，长三尺。天子有事必自射牛，示亲杀也；今采此礼以为封禅议。〕封泰山下东方，〔考异曰：武纪：\"癸卯，上还，登封泰山。\"盖癸卯自海上还，乙卯至泰山行事也。〕如郊祠泰一之礼。封广丈二尺，高九尺，〔广，古旷翻，度广曰广。高，居号翻，度高曰高。〕其下则有玉牒书，书祕。礼毕，天子独与侍中、奉车都尉霍子侯上泰山，〔服虔曰：子侯，霍去病子也。上，时掌翻；下同。〕亦有封，其事皆禁。明日，下阴道。〔山北为阴。〕丙辰，禅泰山下址〔师古曰：址者，山之基足。址，音止。〕东北肃然山，如祭后土礼，天子皆亲拜见，〔见，贤遍翻；下同。〕衣尚黄，而尽用乐焉。江、淮间茅三脊为神藉，〔藉，才夜翻；荐也。〕五色土益杂封。其封禅祠，夜若有光，昼有白云出封中。〔师古曰：云出于所封之中。〕天子从禅还，坐明堂，〔班志，明堂在奉高西南四里。臣瓒曰：郊祀志：初，天子封泰山，泰山东北址，古时有明堂处，则此所坐者也。明年秋，乃作明堂。〕群臣更上寿颂功德。〔更，互也，工衡翻。〕诏曰：\"朕以眇身承至尊，兢兢焉惟德菲薄，不明于礼乐，故用事八神。遭天地况施，〔应劭曰：况，赐也。施，与也。言天地神灵乃赐我瑞应。施，式智翻。〕着见景象，屑然如有闻，〔臣瓒曰：闻呼万岁者三，是也。〕震于怪物，欲止不敢，遂登封泰山，至于梁父，然后升襢肃然〔襢，与禅同。〕自新，嘉与士大夫更始，〔更，工衡翻；下同。〕其以十月为元封元年。行所巡至，博、奉高、蛇丘、历城、梁父，〔博与蛇丘属泰山郡。博县有泰山庙。岱山在西北。师古曰：蛇，音移。历城县属济南郡。〕民田租逋赋，皆贷除之，无出今年算。赐天下民爵一级。\"又以五载一巡狩，用事泰山，令诸侯各治邸泰山下。〔载，子亥翻。治，直之翻；下同。〕\n\n 　　天子既已封泰山，无风雨，而方士更言蓬莱诸神若将可得，于是上欣然庶几遇之，复东至海上望焉。〔几，居衣翻。复，扶又翻。〕上欲自浮海求蓬莱，群臣谏，莫能止。东方朔曰：\"夫仙者，得之自然，不必躁求。〔躁，则到翻。〕若其有道，不忧不得；若其无道，虽至蓬莱见仙人，亦无益也。臣愿陛下第还宫静处以须之，〔处，昌吕翻。须，待也。〕仙人将自至。\"上乃止。会奉车霍子侯暴病，一日死。子侯，去病子也，上甚悼之；乃遂去，并海上，〔并，步浪翻。上，时掌翻。〕北至碣石，巡自辽西，历北边，至九原，五月，乃至甘泉。凡周行万八千里云。\n\n 　　先是，桑弘羊为治粟都尉，领大农〔原父曰：大司农，旧治粟内史耳，弘羊为搜粟都尉也。先，悉荐翻。〕尽管天下盐铁。弘羊作平准之法，令远方各以其物如异时商贾所转贩者〔贾，音古。〕为赋而相灌输。置平准于京师，都受天下委输。〔委，于伪翻。输，音戍。〕大农诸官，尽笼天下之货物，贵即卖之，贱则买之，欲使富商大贾无所牟大利，〔如淳曰：牟，取也。〕而万物不得腾踊。至是，天子巡狩郡县，所过赏赐，用帛百余万匹，钱金以巨万计，皆取足大农。弘羊又请【章：十四行本\"请\"下有\"令\"字；乙十一行本同；孔本同。】吏得入粟补官及罪人赎罪。山东漕粟益岁六百万石，一岁之中，太仓、甘泉仓满，边余谷，诸物均输，帛五百万匹，民不益赋而天下用饶。于是弘羊赐爵左庶长，黄金再百斤焉。\n\n 　　是时小旱，上令官求雨。卜式言曰：\"县官当食租衣税而已，〔师古曰：衣，于既翻。〕今弘羊令吏坐市列肆，贩物求利，烹弘羊，天乃雨。\"\n\n 　　秋，有星孛于东井，〔晋天文志：东井八星，天之南门，黄道所经。又曰：东井，雍州分。孛，蒲内翻；下同。〕后十余日，有星孛于三台。〔天文志：魁下六星，两两而比，曰三台。〕望气王朔言：\"候独见填星出如瓜，食顷，复入。\"〔填星，土星也。填，读曰镇。〕有司皆曰：\"陛下建汉家封禅，天其报德星云。\"〔师古曰：德星，即填星也。言天以德星报于帝。〕\n\n 　　齐怀王闳薨，无子，国除。〔闳，元狩六年受封。〕\n",
    "资治通鉴第二十一卷-汉纪一十三": "　　汉纪十三　起玄黓涒滩，尽玄黓敦牂，凡十一年。\n\n 　　世宗孝武皇帝下之上\n\n 　　元封二年（壬申，公元前一零九年）\n\n 　　冬，十月，上行幸雍，祠五畤，还，祝祠泰一，以拜德星。〔师古曰：拜而祠之，加祝辞。〕\n\n 　　春，正月，公孙卿言：\"见神人东莱山，若云欲见天子。\"天子于是幸缑氏城，〔缑，工侯翻。〕拜卿为中大夫，遂至东莱，宿留之，数日，无所见，〔宿留，音秀溜。〕见大人迹云。复遣方士求神怪，采芝药，以千数。〔复，扶又翻。〕时岁旱，天子既出无名，乃祷万里沙。〔应劭曰：万里沙神祠也，在东莱曲城。孟康曰：沙径三百余里。杜佑通典：万里沙在莱州掖县界。〕夏，四月，还，过祠泰山。\n\n 　　初，河决瓠子，〔河始决见十八卷元光二年。〕后二十余岁不复塞，〔复，扶又翻。塞，悉则翻；下同。〕梁、楚之地尤被其害。〔被，皮义翻。〕是岁，上使汲仁、郭昌二卿发卒数万人塞瓠子河决。天子自泰山还，自临决河，沈白马、玉璧于河，〔沈，持林翻。〕令群臣、从官自将军以下皆负薪，卒填决河。〔从，才用翻。卒，子恤翻。〕筑宫其上，名曰宣防宫。导河北行二渠，复禹旧迹，〔沟洫志：禹导河自积石，历龙门，南到华阴，东下底柱及孟津、洛、汭，至于大伾。于是禹以为河所从来者高，水湍悍，难以行平地，数为败，乃酾二渠以引其河，北载之高地，过洚水，至于大陆，播为九河，同为迎河入勃海。孟康曰：二渠，其一出贝丘西南，南折者也；其一则漯川也。河自王莽时遂空，惟用漯耳。酾，山支翻。漯，吐合翻。〕而梁、楚之地复宁，无水灾。\n\n 　　上还长安。\n\n 　　初令越巫祠上帝、百鬼，而用鸡卜。〔越俗用鸡卜。李奇曰：持鸡骨卜，如鼠卜。史记正义曰：鸡卜法，用鸡一狗一，生祝愿讫，即杀鸡狗，煮熟又祭，独取鸡两眼骨，上自有孔，裂似人物形则吉，不足则凶。今岭南犹行此法。范成大桂海虞衡志：鸡卜，南人占法，以雄鸡雏执其两足，焚香祷所占，扑鸡杀之，拔两股骨，净洗，线束之，以竹筳插束处，使两骨相背于筳端，执竹再祝。左骨为侬，侬，我也。右骨为人，人，所占事也。视两骨之侧所有细窍，以细竹筳长寸余徧插之，斜直偏正，各随窍之自然，以定吉凶。法有十八变，大抵直而正、或近骨者多，吉；曲而斜、或远骨者多，凶。亦有用鸡卵卜者，握卵以卜，书墨于壳，记其四维；煮熟横截，视当墨处，辨壳中白之厚薄以定侬、人吉凶。〕\n\n 　　公孙卿言仙人好楼居，〔好，呼到翻。〕于是上令长安作蜚廉、桂观，甘泉作益寿、延寿观，〔应劭曰：蜚廉，神禽名，能致风气。晋灼曰：身似鹿，头如爵，有角，而蛇尾，文如豹文。\"桂观\"，汉志作\"桂馆\"。师古曰：蜚廉、桂馆、益寿、延寿，四馆名。观，古玩翻。〕使卿持节设具而候神人。又作通天茎台，〔通天台在甘泉宫。汉旧仪曰：台高五十丈，去长安二百里，望见长安城。〕置祠具其下。更置甘泉前殿，益广诸宫室。\n\n 　　初，全燕之世，尝略属真番、朝鲜，〔徐广曰：辽东有番污县。应劭曰：玄菟本真番国。番，普安翻。张晏曰：朝鲜有湿水、洌水、汕水三水，合为洌水。疑乐浪、朝鲜取名于此。括地志：高丽都平壤城，本乐浪郡王险城；又古云朝鲜。索隐曰：按朝，音潮，直骄翻。鲜，音仙，以有汕水故也。汕，一音讪。〕为置吏，筑障塞。〔为，于伪翻；下同。〕秦灭燕，属辽东外徼。〔徼，吉吊翻。〕汉兴，为其远难守，复修辽东故塞，至浿水为界，〔班志，浿水出辽东塞外，西南至乐浪县西入海。水经：浿水出乐浪镂方县，东南过临浿县，东入海。郦道元注曰：满自浿水而至朝鲜，若浿水东流，无渡浿之理。余访蕃使，言城在浿水之阳，其水西流，迳乐浪郡朝鲜县，故志曰浿水西至增地县入海，经误。浿，普盖翻，又滂沛翻，普大翻。杜佑曰：浿，滂拜翻。〕属燕。燕王卢绾反，入匈奴。〔见十二卷高祖十三年。〕燕人卫满亡命，聚党千余人，椎髻、蛮夷服而东走出塞，渡浿水，居秦故空地上下障，稍役属真番、朝鲜蛮夷及燕亡命者王之，〔王，于况翻。〕都王险。〔韦昭曰：王险，故邑名。应劭曰：辽东有险渎县，即满所都，因水险，故曰险渎。臣瓒曰：王险在乐浪郡浿水之东。师古曰：瓒说是。贤曰：即平壤城。〕会孝惠、高后时，天下初定，辽东太守即约满为外臣，保塞外蛮夷，无使盗边；诸蛮夷君欲入见天子，勿得禁止。〔见，贤遍翻；下同。〕以故满得以兵威财物侵降其旁小邑真番、临屯，皆来服属，〔临屯，帝后开为郡。注见下三年。降，户江翻。〕方数千里。传子至孙右渠，所诱汉亡人滋多，又未尝入见；〔诱，音酉。见，贤遍翻；下同。〕辰国欲上书见天子，又雍阏不通。〔师古曰：辰国，即辰韩之国雍，读曰壅。阏，一曷翻。〕是岁，汉使涉何诱谕，〔涉，姓也。左传晋有大夫涉佗。〕右渠终不肯奉诏。何去至界上，临浿水，使御刺杀送何者朝鲜裨王长，〔刺，七亦翻。〕即渡，驰入塞，遂归报天子曰：\"杀朝鲜将。\"上为其名美，〔将，即亮翻。为，于伪翻；下同。〕即不诘，拜何为辽东东部都尉。〔辽东东部都尉治武次县。〕朝鲜怨何，发兵袭攻杀何。\n\n 　　六月，甘泉房中产芝九茎，〔时芝产于甘泉斋房，九茎连叶。论衡：芝生于土，土气和则芝草生。瑞命记：王者慈仁则芝草生。〕上为之赦天下。\n\n 　　上以旱为忧，公孙卿曰：\"黄帝时，封则天旱，干封三年。\"上乃下诏曰：\"天旱，意干封乎！\"〔干，音干。〕\n\n 　　秋，作明堂于汶上。〔班志，泰山郡莱芜县。禹贡：汶水出西南入济。桑钦所言又曰：琅邪郡朱虚县东泰山，汶水所出，东至安丘入潍；有五帝祠。师古曰：前言汶水出莱芜入济，此又言出朱虚入潍，将桑钦所言有异，或者有二汶水乎？余据班志，明堂在泰山奉高县西南四里；又禹贡，\"浮于汶，达于济\"；此明堂当在济之汶上。琅邪之汶入于潍，而潍入于海，其地僻远，非立明堂处。汶，音问。〕\n\n 　　上募天下死罪为兵，遣楼船将军杨仆从齐浮渤海，〔仆从齐浮渤海。盖自青、莱以北，幽、平以南，皆滨于海，其海通谓之渤海，非指渤海郡而言也。〕左将军荀彘出辽东，以讨朝鲜。\n\n 　　初，上使王然于以越破及诛南夷兵威喻滇王入朝。滇王者，其众数万人，其旁东北有劳深、靡莫，皆同姓相杖，未肯听。〔杖，直亮翻。〕劳深、靡莫数侵犯使者吏卒。〔数，所角翻。〕于是上遣将军郭昌、中郎将卫广发巴、蜀兵击灭劳深、靡莫，以兵临滇。滇王举国降，请置吏入朝，于是以为益州郡，〔续汉志：益州郡去雒阳五千六百里。魏、晋为南中、宁州之地，唐为昆州、姚州之地，后没于南诏。师古曰：唐南宁州、昆州、裒州也。降，户江翻。朝，直遥翻。〕赐滇王王印，复长其民。〔复，扶又翻，又如字。长，丁丈翻。〕\n\n 　　是时，汉灭两越，平西南夷，置初郡十七，〔臣瓒曰：元鼎六年，定南越地，以为南海、郁林、苍梧、合浦、九真、日南、交趾、珠厓、儋耳郡；定西南夷，以为武都、牂柯、越巂、沈黎、汶山郡；及地里志、西南夷传所置犍为、零陵、益州郡，凡十七。〕且以其故俗治，毋赋税。南阳、汉中以往郡，各以地比，给初郡吏卒奉食、币物、传车、马被具。〔师古曰：地比，谓依其次第，自近及远。比，频寐翻。奉，扶用翻。传，张恋翻。被，皮义翻。〕而初郡时时小反，杀吏，汉发南方吏卒往诛之，间岁万余人，费皆仰给大农。大农以均输、调盐铁助赋，故能赡之。然兵所过，县为以訾给毋乏而已，〔訾，读曰资。〕不敢言擅赋法矣。〔帝初击胡，大司农赋税专以奉战士，故有擅赋之法。〕\n\n 　　 是岁，以御史中丞南阳杜周为廷尉。〔姓谱：杜本陶唐氏刘累之后，在周为唐杜氏，有杜伯。〕周外宽，内深次骨，〔李奇曰：其用法深刻至骨。〕其治大放张汤。〔言大抵依放张汤也。放，甫往翻。〕时诏狱益多，二千石系者，新故相因，不减百余人；廷尉一岁至千余章，〔章者，诸狱告劾之书，上之廷尉者也。〕章大者连逮证案数百，小者数十人，远者数千、近者数百里会狱。〔师古曰：往赴对也。〕廷尉及中都官诏狱逮至六七万人，〔师古曰：中都官，凡京师诸官府也；狱辞所及进考问者六七万人也。〕吏所增加，十万余人。〔师古曰：吏又于此外以文致之更增也。〕\n\n 　　元封三年（癸酉，公元前一零八年）\n\n 　　冬，十二月，雷；雨雹，大如马头。〔雨，于具翻。〕\n\n 　　上遣将军赵破奴击车师。破奴与轻骑七百余先至，虏楼兰王，遂破车师，因举兵威以困乌孙、大宛之属。〔宛，于元翻。〕春，正月，甲申，封破奴为浞野侯。王恢佐破奴击楼兰，封恢为浩侯。〔从票侯赵破奴，元鼎五年坐酎金失侯，今以功复封浞野侯。浞野侯、浩侯，功臣表不书所食邑。浞，土角翻。〕于是酒泉列亭障至玉门矣。\n\n 　　初作角抵戏、鱼龙曼延之属。〔文颖曰：名此乐为角抵，两两相当，角力、角技艺射御，盖杂技乐也。师古曰：鱼龙者，为舍利之兽，先戏于庭极。毕，乃入殿前，化成比目鱼，跳跃漱水，作雾障日。毕，化成黄龙八丈，散戏于庭，炫耀日光。西京赋云：\"海鳞变而成龙\"，即谓此也。曼延，即西京赋所谓\"巨兽百寻，是为曼延\"者也。延，弋战翻。〕\n\n 　　汉兵入朝鲜境，朝鲜王右渠发兵距险。楼船将军将齐兵七千人先至王险。右渠城守，窥知楼船军少，〔守，式又翻。少，诗沼翻。〕即出城击楼船；楼船军败散，遁山中十余日，稍求退【严：\"退\"改\"收\"。】散卒，复聚。左将军击朝鲜浿【章：十四行本\"浿\"作\"浿\"；孔本同；张校同；退斋校同。下三见均同。】水西军，未能破。天子为两将未有利，〔为，于伪翻。〕乃使卫山因兵威往谕右渠。右渠见使者，顿首谢：\"愿降，恐两将诈杀臣；今见信节，请复降。\"〔复，扶又翻。降，户江翻；下同。〕遣太子入谢，献马五千匹，献马五千匹，及馈军粮；人众万余，持兵方渡浿水。使者及左将军疑其为变，谓太子：\"已服降，宜令人毋持兵。\"太子亦疑使者、左将军诈杀之，遂不渡浿水，复引归。山还报天子，天子诛山。\n\n 　　左将军破浿水上军，乃前至城下，围其西北。楼船亦往会，居城南。右渠遂坚守城，数月未能下。左将军所将燕、代卒多劲悍，楼船将齐卒已尝败亡困辱，卒皆恐，将心惭，〔将，即亮翻。悍，下罕翻，又侯旰翻。〕其围右渠，常持和节。左将军急击之，朝鲜大臣乃阴间使人私约降楼船，〔阴，暗密也。间，空隙也。言暗密遣使投空隙而出，与楼船约降。间，古苋翻。〕往来言尚未肯决。左将军数与楼船期战，〔数，所角翻；下同。〕楼船欲就其约，不会。左将军亦使人求间隙降下朝鲜，朝鲜不肯，心附楼船，以故两将不相能。左将军心意楼船前有失军罪，〔意，疑也，亿度也；料也。〕今与朝鲜私善，而又不降，疑其有反计，未敢发。\n\n 　　天子以两将围城乖异，兵久不决，使济南太守公孙遂往正之，〔济，子礼翻。考异曰：史记作\"征之\"，盖字误；今从汉书。〕有便宜得以从事。遂至，左将军曰：\"朝鲜当下，久之不下者，楼船数期不会。\"具以素所意告，曰：\"今如此不取，恐为大害。\"遂亦以为然，乃以节召楼船将军入左将军营计事，即命左将军麾下执楼船将军，并其军；以报天子，天子诛遂。〔考异曰：汉书作\"许遂\"。按左将军亦以争功相嫉乖计弃市，则武帝必以遂执楼船为非，汉书作\"许\"，盖字误，今从史记。〕\n\n 　　左将军已并两军，即急击朝鲜。朝鲜相路人、相韩阴、〔考异曰：汉书\"阴\"作\"陶\"，今从史记。〕尼溪相参、将军王唊〔应劭曰：凡五人；戎狄不知官纪，故皆称相。师古曰：相路人，一也，相韩陶，二也，尼溪相参，三也，将军王唊，四也，应氏乃云五人，失之矣，不当寻下文乎！余据\"韩陶\"今作\"韩阴\"，盖从史记。相，息亮翻。唊，音颊。〕相与谋曰：\"始欲降楼船，楼船今执，独左将军并将，〔将，即亮翻。〕战益急，恐不能与战；王又不肯降。\"阴、唊、路人皆亡降汉，路人道死。夏，尼溪参使人杀朝鲜王右渠来降。王险城未下，故右渠之大臣成己又反，复攻吏。〔复，扶又翻。〕左将军使右渠子长、降相路人之子最〔师古曰：右渠之子名长。路人先已降汉而死于道，故谓之降相，最者其子名。〕告谕其民，诛成己。以故遂定朝鲜，为乐浪、临屯、玄菟、真番四郡。〔乐浪郡治朝鲜县，盖以右渠所都为治所也。臣瓒曰：茂陵书：临屯郡治东暆县，去长安六千一百三十八里，领十五县。玄菟郡，本高句骊也，既平朝鲜，并开为郡，治沃沮城，后为夷貊所侵，徙郡句骊西北。真番郡治霅县，去长安七千六百四十里，领十五县。余据后废临屯、真番二郡。班志，东暆县属乐浪。霅县无所考。乐，音洛。浪，音狼。〕封参为澅清侯，〔功臣表：澅清侯食邑于齐。澅，音获，又户卦翻。〕阴为萩苴侯，〔班书功臣表作\"荻苴侯\"，食邑于勃海。此从史记作\"萩\"，音秋。苴，子余翻。〕唊为平州侯，〔功臣表：平州侯食邑于泰山梁父县。〕长为几侯，〔功臣表作\"几侯张洛\"，食邑于河东。〕最以父死颇有功，为涅阳侯。〔涅阳县属南阳郡。涅，乃结翻。〕\n\n 　　左将军征至，坐争功相嫉乖计，弃市。楼船将军亦坐兵至列口，〔班志，列口县属乐浪郡。郭璞曰：山海经，列水在辽东，余谓其地当列水入海之口。〕当待左将军，擅先纵，失亡多，当诛，赎为庶人。\n\n 　　班固曰：玄菟、乐浪、本箕子所封。〔武王封箕子于朝鲜。〕昔箕子居朝鲜，教其民以礼义，田蚕织作，为民设禁八条，〔为，于伪翻。〕相杀，以当时偿杀；相伤，以谷偿；相盗者，男没入为其家奴，女为婢；欲自赎者人五十万，虽免为民，俗犹羞之，嫁娶无所售。是以其民终不相盗，无门户之闭，妇人贞信不淫辟。〔辟，读曰僻。〕其田野饮食以笾豆，都邑颇放效吏，往往以杯器食。〔放，甫往翻。〕郡初取吏于辽东，吏见民无闭臧，〔臧，读曰藏。〕及贾人往者，〔贾，音古。〕夜则为盗，俗稍益薄，今于犯禁寖多，至六十余条。可贵哉，仁贤之化也！然东夷天性柔顺，异于三方之外。故孔子悼道不行，设浮桴于海，欲居九夷，〔并见论语。桴，编竹木为之，大者曰筏，小者曰桴。桴，芳无翻。〕有以也夫！\n\n 　　秋，七月，胶西于王端薨。〔端，景帝子，三年受封。諡法：能优其德曰于。考异曰：荀纪\"端\"皆作\"瑞\"，今从汉书。〕\n\n 　　武都氐反，分徙酒泉。〔杜佑曰：氐者，西戎别种。〕\n\n 　　元封四年（甲戌，公元前一零八年）\n\n 　　冬，十月，上行幸雍，祠五畤。〔雍，于用翻。畤，音止。〕通回中道，遂北出萧关，〔师古曰：回中在安定高平，有险阻；萧关在其北。此盖自回中通道以出萧关。〕历独鹿、鸣泽，〔服虔曰：独鹿，山名；鸣泽，泽名；皆在涿郡遒县北界。水经注：泽渚方十五里。〕自代而还，幸河东。春，三月，祠后土，赦汾阴、夏阳、中都死罪以下。\n\n 　　夏、大旱。\n\n 　　匈奴自卫、霍度幕以来，〔度幕见十九卷元狩四年。〕希复为寇，〔复，扶又翻；下同。〕远徙北方，休养士马，习射猎，数使使于汉，〔数，色角翻。使使，疏吏翻。〕好辞甘言求请和亲。汉使北地人王乌等窥匈奴，乌从其俗，去节入穹庐，〔去，羌吕翻。师古曰：穹庐，毡帐也。索隐曰：盖以毡为庐，崇穹然。而宋均曰：穹，兽名，亦异说也。〕单于爱之，佯许甘言，为遣其太子入汉为质。〔质，音致。〕汉使杨信于匈奴，信不肯从其俗，单于曰：\"故约汉尝遣翁主，给缯絮食物有品，以和亲，〔师古曰：品，谓等差也。〕而匈奴亦不扰边。今乃欲反古，〔师古曰：反，违也。〕令吾太子为质，无几矣。\"〔师古曰：言遣太子为质，则匈奴国中所余者无几，皆当尽也。余谓匈奴盖自谓本与汉为邻敌之国，今乃令以太子为质，是其国势削弱，所余无几也。几，居岂翻。〕信既归，汉又使王乌往，而单于复讇以甘言，〔师古曰：讇，古谄字。〕欲多得汉财物，绐谓王乌曰：\"吾欲入汉见天子面，相约为兄弟。\"王乌归报汉，汉为单于筑邸于长安。〔汉为，于伪翻。〕匈奴曰：\"非得汉贵人使，吾不与诚语。\"〔师古曰：诚，实也。〕匈奴使其贵人至汉，病，汉予药，欲愈之，〔予，读曰与。〕不幸而死。汉使路充国佩二千石印绶往使，因送其丧，厚葬，直数千金，曰：\"此汉贵人也。\"单于以为汉杀吾贵使者，乃留路充国不归。诸所言者，单于特空绐王乌，〔师古曰：特，但也。〕殊无意入汉及遣太子。于是匈奴数使奇【张：\"奇\"作\"骑\"。】兵侵犯汉边。〔数，所角翻。〕乃拜郭昌为拔胡将军，及浞野侯屯朔方以东，备胡。\n\n 　　元封五年（乙亥，公元前一零六年）\n\n 　　冬，上南巡狩，至于盛唐，〔文颖曰：按地理志不得，疑当在庐江左右，县名。韦昭曰：在南郡。余据唐地理志，寿州有盛唐县，盖以古地名名县。宋白曰：寿州六安县，楚之潜也，在汉为盛唐县，西十五里有盛唐山。〕望祀虞舜于九疑。〔地理志：九疑山在零陵营道县南，亦名苍梧山；九峰相似，望而疑之，故曰九疑。相传舜死于苍梧，因葬焉，故望祀之。〕登灊天柱山，〔班志，灊县属庐江郡，天柱山在南，帝以为南岳。灊，音潜。唐之舒州。〕自寻阳浮江，〔班志，寻阳县属庐江郡。禹贡九江在南，皆东合为大江。沈约曰：寻阳，因水名县，水南注江。余据汉寻阳县在大江之北，自晋立寻阳郡于江南之柴桑，而江北寻阳之名遂晦。杜佑曰：汉旧寻阳县在江北，今蕲春郡界；晋温峤移于江南。〕亲射蛟江中，获之。〔师古曰：蛟，龙属也。郭璞说其状云：\"似蛇而有脚，细颈有白婴，大者数围，卵生，子如二石大瓮，能吞人。\"射，而亦翻。〕舳舻千里，薄枞阳而出，〔李斐曰：舳，舡后持柁处；舻，船前刺棹处。言其船多，前后相衔，千里不绝也。舳，音逐。舻，音卢。班志，枞阳县属庐江郡。宋白曰：舒州桐城县，汉为枞阳县也；梁置枞阳郡。师古曰：枞，千容翻。〕遂北至琅邪，〔琅邪郡，秦置；唐为沂州，其余地入海、莱、密州界。〕并海，〔并，步浪翻。〕所过礼祠其名山大川。春，三月，还至太山，增封。甲子，始祀上帝于明堂，配以高祖；因朝诸侯王、列侯，受郡、国计。〔师古曰：计，若今之诸州计帐也。朝，直遥翻。〕夏，四月，赦天下，所幸县毋出今年租赋。还，幸甘泉，郊泰畤。\n\n 　　长平烈侯卫青薨。〔考异曰：汉武故事云：\"大将军四子皆不才，皇后每因太子涕泣请上削其封。上曰：『吾自知之，不令皇后忧也。』少子竟坐奢淫诛。上遣谢后，通削诸子封爵，各留千户焉。\"按青四子无坐奢淫诛者，此说妄也。〕起冢 ，象庐山。〔庐山，盖即卢山。杨雄所谓\"填卢山之壑\"者也。师古曰：卢山，匈奴中山名。卫青冢在茂陵东，次霍去病冢之西，相并者是也。〕\n\n 　　上既攘却胡、越，开地斥境，乃置交趾、朔方之州，及冀、幽、并、兖、徐、青、扬、荆、豫、益、凉等州，凡十三部，皆置刺史焉。〔续汉志：秦有监郡御史，监诸郡；汉兴省之，但遣丞相史分刺诸州，无常官。孝武帝初置刺史十三人，秩六百石。古今注曰：常以春分行部，郡、国各遣一吏迎界上。汉旧仪曰：诏书旧典，刺史班宣，周行郡国，省察治政，黜陟能否，断理冤狱，以六条问事，非条所问，即不省。一条，强宗豪右田宅逾制，以强陵弱，以众暴寡。二条，二千石不奉诏书、遵承典制，倍公向私，旁诏牟利，侵渔百姓，聚歛为奸。三条，二千石不恤疑狱，风厉杀人，怒则任刑，喜则任赏，烦扰苛暴，剥戮黎元，为百姓所疾；山崩石裂，妖祥讹言。四条，二千石选置不平，苟阿所爱，蔽贤宠顽。五条，二千石子弟怙恃荣势，请托所监。六条，二千石违公下比，阿附豪强，通行货赂，割损政令。续汉志又曰：诸州常以八月巡行郡国，录囚徒，考殿最。初，岁尽诣京都奏事，中兴，但因计吏。与古今注异。据晋志，帝改禹贡雍州曰凉州，梁州曰益州，又置徐州，复禹贡旧号，北置朔方，南置交趾，与荆、扬、兖、豫、青、冀、幽、并为十三州。春秋元命包及晋书地理志，昴、毕散为冀州。其地有险有易，帝王所都，乱则冀安，弱则冀强，荒则冀丰。箕星散为幽州，言北方太阴，故以幽冥为号。营室流为并州，不以卫水为号，又不以恒山为称，而云并者，盖以其在两谷之间也。五星流为兖州。端也，信也；又云，盖取沇水以名焉。天氐流为徐州，盖取舒缓之义；或云因徐丘以立名。虚、危流为青州；周礼曰：正东曰青州，盖取地居少阳，其色青，故名。牵牛流为扬州，以为江南之气躁劲，厥性轻扬；亦云州界多水，水波轻扬也。轸星散为荆州，强也，言其气躁强；亦曰警也，言南蛮数为寇逆，其人有道后服，无道先强，常警备也；又云，取名于荆山。钩钤星别为豫州；豫者，舒也，言禀中和之气，性理安舒也。参、伐流为益州；益之言厄，言其所在之地险厄；亦曰疆壤益大，故以名焉。凉州，以地处西方，常寒凉也。〕\n\n 　　上以名臣文武欲尽，乃下诏曰：\"盖有非常之功，必待非常之人。故马或奔踶而致千里，〔师古曰：奔，走也。踶，蹈也。奔踶者，乘之则奔，立则踶人也。踶，徒计翻。〕士或有负俗之累而立功名。〔晋灼曰：负俗，谓被世讥论也。累，力瑞翻。〕夫泛驾之马，〔师古曰：泛，覆也；与覂同。言马有逸气者多能覆车。泛，方勇翻。〕跅弛之士，〔如淳曰：士行有卓异不入俗，弛而见斥逐者。师古曰：跅者，跅落无检局也；弛者，放废不遵法度也。跅，音跖。弛，式尔翻。〕亦在御之而已。其令州、郡察吏、民有茂才、异等〔应劭曰：旧言秀才，避光武讳称茂才。异等者，超等轶群，不与凡同也。师古曰：茂，美也。〕可为将、相及使绝国者。\"〔使，疏吏翻。〕\n\n 　　元封六年（丙子，公元前一零五年）\n\n 　　冬，上行幸回中。\n\n 　　春，作首山宫。〔应劭曰：首山在上郡，于其下立宫庙也。文颖曰：在河东蒲坂界。师古注汉书曰：寻此下诏文及依地理志，文说是。〕\n\n 　　三月，行幸河东，祠后土，赦汾阴殊死以下。\n\n 　　汉既通西南夷，开五郡，〔五郡：犍为、越巂、沈黎、汶山、益州。〕欲地接以前通大夏，岁遣使十余辈出此初郡，皆闭昆明，〔杜佑曰：昆明在越巂西南，诸爨所居。〕为所杀，夺币物。于是天子赦京师亡命，令从军，遣拔胡将军郭昌将以击之，斩首数十万。后复遣使，竟不得通。〔将，即亮翻。复，扶又翻。〕\n\n 　　秋，大旱，蝗。\n\n 　　乌孙使者见汉广大，归报其国，〔元鼎二年，乌孙遣使随张骞入谢天子。〕其国乃益重汉。匈奴闻乌孙与汉通，怒，欲击之；又其旁大宛、月氏之属皆事汉；乌孙于是恐，使使愿得尚汉公主，为昆弟。天子与群臣议，许之。乌孙以千匹马往【章：十四行本无\"往\"字；乙十一行本同；孔本同。】聘汉女。汉以江都王建女细君为公主，往妻乌孙，〔江都王建，易王非之子。妻，七细翻；下同。〕赠送甚盛；乌孙王昆莫以为右夫人。匈奴亦遣女妻昆莫，以为左夫人。公主自治宫室居，〔治，直之翻。〕岁时一再与昆莫会，置酒饮食。昆莫年老，言语不通，公主悲愁思归，天子闻而怜之，间岁遣使者以帷帐锦绣给遗焉。〔师古曰：间岁者，谓每隔一岁而往也。间，古苋翻。遗，于季翻。〕昆莫曰：\"我老，\"欲使其孙岑娶尚公主。〔史记作\"岑娶\"，汉书作\"岑陬\"。师古曰：岑，士林翻。陬，子侯翻。余据汉书，岑陬者，其官名也，本名军须靡。〕公主不听，上书言状。天子报曰：\"从其国俗，欲与乌孙共灭胡。\"岑娶遂妻公主。昆莫死，岑娶代立，为昆弥。〔乌孙建国之王曰昆莫。班史云：昆莫，王号也，名猎骄靡，后书\"昆弥\"云。颜注曰：昆莫本是王号，而其人名猎骄靡。故书云昆弥；昆取昆莫，弥取骄靡，弥、靡音有轻重耳，盖本一也。后遂以昆弥为王号。灭，绵结翻。〕\n\n 　　是时，汉使西逾葱岭，抵安息。安息发使，以大鸟卵及黎轩善眩人献于汉，〔应劭曰：大鸟卵如一二石瓮。师古曰：如汲水瓮，无一二石也。郭义恭广志曰：大爵，颈及身、膺、蹄都似橐驼，举头高七八尺，张翅丈余，食大麦，其卵如瓮，即今之驼鸟也。黎轩，亦曰黎靬，东汉为大秦国，唐为拂菻国，在安息、乌弋之西，隔大海。眩，与幻同，即今吞刀、吐火、植瓜、种树、屠人、截马之术皆是。鱼豢魏略曰：大秦国，俗善幻，口中出火，自缚自解，跳十二丸，巧妙非常。靬，音轩，又巨连翻。〕及诸小国驩潜、大益、车〔姑〕师、扜冞、苏谢之属〔据史记，驩潜、大益在大宛西。扜冞国治扜冞城，去长安九千二百八十里，西通于窴二百九十里，后汉曰宁冞。苏，康居小王国，治苏城，去阳关凡八千二十五里。扜，音乌。冞，与弥同。谢，下戒翻。〕皆随汉使献见天子，〔见，贤遍翻。〕天子大悦。西国使更来更去，〔师古曰：递互来去，前后不绝。更，工衡翻。〕天子每巡狩海上，悉从外国客，大都、多人则过之，散财帛以赏赐，厚具以饶给之，以览示汉富厚焉。〔师古曰：言示之，令其观览。〕大角抵，出奇戏、诸怪物，多聚观者。〔师古曰：聚都邑人令观看，以夸示之。观，工唤翻；下同。〕行赏赐，酒池肉林，令外国客徧观名【严：\"名\"改\"各\"。】仓库府藏之积，见汉之广大，倾骇之。〔师古曰：见，显示也。藏，徂浪翻。〕大宛左右多蒲萄，可以为酒；多苜蓿，〔苜蓿，草名。苜，音目。蓿，音宿。〕天马嗜之；汉使采其实以来，天子种之于离宫别观旁，极望。然西域以近匈奴，常畏匈奴使，待之过于汉使焉。〔近，其靳翻。〕\n\n 　　是岁，匈奴乌维单于死，子乌师庐立，年少，号\"儿单于\"。自此之后，单于益西北徙，左方兵直云中，右方兵直酒泉、敦【章：十四行本\"敦\"作\"炖\"；乙十一行本同；孔本同。】煌郡。〔匈奴左方兵本直上谷以东，右方兵直上郡以西，单于庭直代、云中；今徙去而西北，故左右方亦徙。〕\n\n 　　太初元年（丁丑，公元前一零四年）\n\n 　　冬，十月，上行幸泰山。十一月，甲子朔旦，冬至，祠上帝于明堂。东至海上，考入海及方士求神者莫验；然益遣，冀遇之。\n\n 　　乙酉，柏梁台灾。〔天火曰灾，人火曰火。〕\n\n 　　十二月，甲午朔，上亲禅高里，〔伏俨曰：高里，山名，在泰山下。师古曰：此\"高\"字自作高下之\"高\"，而死人之里谓之蒿里，字即为蓬蒿之\"蒿\"，或呼为下里者也。或者既见泰山神灵之府，高里山又在其旁，即误以高里为蒿里。混同一事，陆士衡尚不免，况余人乎？今流俗汉书本有作\"蒿\"字者，妄增耳。〕祠后土，临勃海，将以望祀蓬莱之属，冀至殊廷焉。〔师古曰：蓬莱，仙人之庭也。〕春，上还，以柏梁灾，故朝诸侯、受计于甘泉。〔师古曰：受郡国所上计簿也。朝，直遥翻。〕甘泉作诸侯邸。\n\n 　　越人勇之曰：\"越俗，有火灾复起屋，必以大，用胜服之。\"于是作建章宫，〔师古曰：建章宫在未央宫西，俗所呼贞女楼即建章之阙。余据戾太子传，建章宫在长安城西，周回二十里，上林之地也。括地志：建章宫在雍州长安县西二十里，长安故城西。〕度为千门万户。〔度，大各翻。〕其东则凤阙，〔三辅黄图曰：凤阙高二十五丈。关中记曰：一名别风阙，以言别四方之风。西京赋阊阖之内，别风嶕峣是也。三辅旧事曰：北有圜阙，高二十丈，上有铜凤凰，故曰凤阙也。〕高二十余丈。〔高，居豪翻。〕其西则唐中，数十里虎圈。〔西都赋：前唐中而后太液。索隐曰：如淳云：中唐有甓，郑玄注：唐，堂庭也。尔雅以庙中路谓之唐，西京赋前开唐中，弥望广潒是也。毛氏诗传曰：唐，堂涂也。正义曰：唐，是门内之路。释宫云，庙中路谓之唐，堂涂谓之陈。班史作 \"商中\"。师古曰：商，金也，于序在秋。如淳谓商中为商庭，盖以西方之庭也。数十里，言广。于菟亦西方之兽，故于此置圈。圈，求远翻。〕其北治大池，渐台高二十余丈，命曰太液池，〔治，直之翻。渐台，在太液池中。师古曰：为水所渐渍，故曰渐台。渐，子廉翻。臣瓒曰：太液池，言承阴阳津液以作池也。师古曰：太液池者，言其津润所及广也。〕中有蓬莱、方丈、瀛洲、壶梁，象海中神山、龟鱼之属。〔三辅故事：池北面有石鱼，长三丈，高五尺。南岸有石龞三枚，长六尺。〕其南有玉堂、璧门、大鸟之属。〔汉武故事：玉堂，基与未央前殿等，去地十二丈。黄图曰：璧门，薄以璧玉，因曰璧门。大鸟，立条支所产大鸟之象。〕立神明台、井干楼，度五十丈，〔汉宫阁疏：神明台，高五十丈，上有九室，置九天，道士百人。然则神明、井干俱高五十丈也。井干楼，积木而高为楼，若井干之形也。井干者，井上木栏也，其形或四角，或八角。西京赋井干叠而百层，即此楼也。〕辇道相属焉。〔属，之欲翻。〕\n\n 　　大中大夫公孙卿、壶遂、〔姓谱：晋大夫受邑壶口，其后以为氏。〕太史令司马迁等言：\"历纪坏废，〔箕子叙大法九章，而五纪明历法，故自古以来，创业改制，咸正历纪。〕宜改正朔。上诏儿宽与博士赐等共议，以为宜用夏正。〔汉初用秦正，以建亥之月为岁首。夏正以建寅之月为岁首。〕夏，五月，诏卿、遂、迁等共造汉太初历，以正月为岁首，色上黄，数用五，〔时议者谓汉以土德旺，土色黄而数五，故上黄而用五。张晏曰：用五，谓印文也。若丞相曰\"丞相之印章\"，诸卿及守、相印文不足五字者，以\"之\"字足之。〕定官名，协音律，定宗庙百官之仪，以为典常，垂之后世云。\n\n 　　匈奴儿单于好杀伐，国人不安；又有天灾，畜多死。〔好，呼到翻。畜，许救翻。〕左大都尉使人间告汉曰：〔间，古苋翻。〕\"我欲杀单于降汉，〔降，户江翻。〕汉远，即兵来迎我，我即发。\"上乃遣因杅将军公孙敖筑塞外受降城以应之。〔服虔曰：因杅，匈奴地名，因所征以为将军之名，杅，与俱翻。受降城在居延北。〕\n\n 　　秋，八月，上行幸安定。〔元鼎二年置安定郡，属凉州；唐为原、会、泾州地。〕\n\n 　　汉使入西域者言：\"宛有善马，在贰师城，〔张晏曰：贰师，大宛城名。宛，于元翻。〕匿不肯与汉使。\"天子使壮士车令等持千金及金马以请之。〔姓谱以为车姓本于田千秋，据此则已自有车姓。〕宛王与其群臣谋曰：\"汉去我远，而盐水中数败，〔服虔曰：盐水，水名，道从水中行。师古曰：沙碛之中不生草木，水又咸苦，即今敦煌西北恶碛者也。数有败，言每自死亡也。孔文祥曰：盐泽也，言水广远或致风波而数败也。裴矩西域记曰：盐水在西州高昌县东，东南去瓜州一千三百里，并砂碛之地，道路不可准，惟以人畜骸骨及驰马粪为标验，由此数有死亡。〕出其北有胡寇，出其南乏水草，又且往往而绝邑，〔师古曰：言近道之处无城郭之居也。〕乏食者多，汉使数百人为辈来，而常乏食，死者过半，是安能致大军乎！无柰我何。贰师马，宛宝马也。\"遂不肯予汉使。〔予，读曰与。〕汉使怒，妄言，椎金马而去。〔谓妄发言以诟詈之，且椎破金马而去也。〕宛贵人怒曰：\"汉使至轻我！\"遣汉使去，令其东边郁成王遮攻，杀汉使，取其财物。\n\n 　　于是天子大怒。诸尝使宛姚定汉等言：\"宛兵弱，〔姚，舜姓也。左传有郑大夫姚句耳。〕诚以汉兵不过三千人，强弩射之，〔射，而亦翻。〕可尽虏矣。\"天子尝使浞野侯以七百骑虏楼兰王，以定汉等言为然；而欲侯宠姬李氏，〔师古曰：欲封其兄弟。〕乃拜李夫人兄广利为贰师将军，发属国六千骑及郡国恶少年数万人，以往伐宛。〔师古曰：恶少年，谓无行义者。〕期至贰师城取善马，故号贰师将军。赵始成为军正，故浩侯王恢使导军，而李哆为校尉，制军事。〔哆，昌也翻，索隐音尺奢翻。〕\n\n 　　臣光曰：武帝欲侯宠姬李氏，而使广利将兵伐宛，其意以为非有功不侯，不欲负高帝之约也。夫军旅大事，国之安危、民之死生系焉。苟为不择贤愚而授之，欲徼幸咫尺之功，藉以为名而私其所爱，不若无功而侯之为愈也。然则武帝有见于封国，无见于置将；〔高祖曰：置将不善，一败涂地。将，即亮翻。〕谓之能守先帝之约，臣曰过矣。\n\n 　　中尉王温舒坐为奸利，罪当族，自杀；时两弟及两婚家〔妇家曰婚。〕亦各自坐他罪而族。光禄勋徐自为曰：〔帝改郎中令为光禄勋。应劭曰：光，明也；禄，爵也；勋，功也。如淳曰：胡公曰：勋之言阍也；阍者，古主门官也。光禄主宫门。师古曰：应说是也。〕\"悲夫！古有三族，而王温舒罪至同时而五族乎！\"〔师古曰：温舒与兄弟同三族，而两妻各一，故曰五族也。〕\n\n 　　关东蝗大起，飞西至敦煌。〔敦煌郡属凉州，唐瓜州、沙州地。敦，音屯。〕\n\n 　　太初二年（戊寅，公元前一零三年）\n\n 　　春，正月，戊申，牧丘恬侯石庆薨。〔沈约曰：恬亦諡法所不载。〕\n\n 　　闰月，丁丑，以太仆公孙贺为丞相，封葛绎侯。〔贺始以功封南奅侯，元鼎五年坐酎金免；今以为相，封葛绎侯，功臣表不书所食邑。〕时朝廷多事，督责大臣，自公孙弘后，丞相比坐事死。〔元狩五年，丞相李蔡有罪自杀。元鼎二年，丞相庄青翟自杀。五年，丞相赵周下狱死。师古曰：比，频也。比，毗寐翻。〕石庆虽以谨得终，然数被谴。〔数，所角翻。被，皮义翻。〕贺引拜为丞相，不受印绶，顿首涕泣不肯起。上乃起去，贺不得已拜，出曰：\"我从是殆矣！\"〔师古曰：殆，危也。〕\n\n 　　三月，上行幸河东，〔河东郡属司隶，三河之一也，唐蒲、晋、解、隰州地。〕祠后土。\n\n 　　夏，五月，籍吏民马补车骑马。\n\n 　　秋，蝗。\n\n 　　贰师将军之西也，既过盐水，当道小国各城守，不肯给食，攻之不能下；下者得食，不下者数日则去。比至郁成，〔比，必寐翻；及也。〕士至者不过数千，皆饥罢。〔罢，读曰疲。〕攻郁成，郁成大破之，所杀伤甚众。贰师将军与李哆、赵始成等计：\"至郁成尚不能举，况至其王都乎！\"引兵而还。至敦煌，〔炖，音屯。〕士不过什一二。〔师古曰：十人之中一二人得还。〕使使上书言：\"道远乏食，且士卒不患战而患饥，人少，不足以拔宛，愿且罢兵，益发而复往。\"〔复，扶又翻。〕天子闻之，大怒，使使遮玉门曰：\"军有敢入者辄斩之！\"贰师恐，因留敦煌。\n\n 　　上犹以受降城去匈奴远，遣浚稽将军赵破奴将二万余骑出朔方西北二千余里，期至浚稽山而还。〔应劭曰：浚稽山在武威塞北，匈奴常以为障蔽。浚，音峻。稽，音鸡。余据班史，匈奴中有东、西浚稽，东浚稽山在龙勒水上。〕浞野侯既至期，左大都尉欲发而觉，单于诛之，发左方兵击浞野侯。浞野侯行捕首虏，得数千人，还，未至受降城四百里，匈奴兵八万骑围之。浞野侯夜自出求水，匈奴间捕生得浞野侯，〔间，古苋翻。〕因急击其军，军吏畏亡将而诛，莫相劝归者，军遂没于匈奴。儿单于大喜，因遣奇兵攻受降城，不能下，乃寇入边而去。\n\n 　　冬，十二月，儿宽卒。〔儿，五兮翻。〕\n\n 　　太初三年（己卯，公元前一零二年）\n\n 　　春，正月，胶东太守延广为御史大夫。〔胶东郡属青州，唐入青、莱州界。延广，史逸其姓。守，式又翻。〕\n\n 　　上东巡海上，考神仙之属皆无验，令祠官礼东泰山。〔东泰山在琅邪郡朱虚县界。〕夏，四月，还，修封泰山，禅石闾。〔应劭曰：石闾，在泰山下址南方，方士以为仙人之闾。〕\n\n 　　匈奴儿单于死，子年少，匈奴立其季父右贤王呴犁湖为单于。〔\"呴\"，汉书作\"句\"。师古曰：音钩。史记作\"呴\"，音同，又音吁。〕\n\n 　　上遣光禄勋徐自为出五原塞数百里，〔史记正义曰：即五原郡榆林塞也，在胜州榆林县西北四十里。〕远者千余里，筑城、障、列亭，西北至庐朐，〔晋灼曰：地理志，从五原稒阳县北出石门障即得所筑城。师古曰：庐朐，山名。杜佑曰：庐朐，在麟州银城县北，犹谓之光禄塞。银城，汉圁阴县地。〕而使游击将军韩说、长平侯卫伉屯其旁；使强弩都尉路博德筑居延泽上。〔班志，居延泽在张掖居延县东北，古文以为流沙。括地志：居延海在甘州张掖县东北六十四里，甘州在长安西北二千四百六十里。说，读曰悦。伉，音抗。〕秋，匈奴大入定襄、云中，〔定襄、云中二郡属并州。〕杀略数千人，败数二千石而去，行破坏光禄所筑城、列亭、障；〔败，补迈翻。坏，音怪。〕又使右贤王入酒泉、张掖，〔酒泉、张掖二郡属凉州。〕略数千人。会军正任文击救，尽复失所得而去。〔师古曰：击救者，击匈奴以救汉人。任，音壬。〕\n\n 　　是岁，睢阳侯张昌坐为太常乏祠，国除。〔班书功臣表及公卿表皆作\"睢陵侯\"。高祖功臣张敖封宣平侯，传国至曾孙壬失侯，元光三年，封其弟广为睢陵侯，绍国。昌，广之子也。睢陵县，属临淮郡。师古曰：乏祠，祠事有阙也。睢，音虽。〕\n\n 　　初，高祖封功臣为列侯百四十有三人。时兵革之余，大城、名都民人散亡，户口可得而数，裁什二三。〔师古曰：裁，与才同，十分之内才有二三也。〕大侯不过万家，小者五六百户。其封爵之誓曰：\"使黄河如带，泰山若厉，国以永存，爰及曲裔。\"〔应劭曰：封爵之誓，国家欲使功臣传祚无穷也。带，衣带也。厉，砥石也。河当何时如衣带，山当何时如厉石，言如带厉，国犹永存，以及后世之子孙也。〕申以丹书之信，重以白马之盟。及高后时，尽差第列侯位次，藏诸宗庙，副在有司。〔师古曰：副，贰也。其列侯功籍已藏于宗庙，副贰之本又在有司。〕逮文、景，四五世间，流民既归，户口亦息，列侯大者至三四万户，小国自倍，〔师古曰：谓旧五百户，今者至千户也。曹参初封万六百户，至后嗣宗免时，有户二万三千，是蕃息故也。他皆类此。〕富厚如之。〔师古曰：言其资财亦益富厚如户口之多。〕子孙骄逸，多抵法禁，陨身失国，至是见侯裁四人，〔酇侯萧寿成、缪侯郦世宗、汾阳侯靳石封并睢陵侯张昌为四人耳。见，贤遍翻。〕罔亦少密焉。〔少，诗沼翻。〕\n\n 　　汉既亡浞野之兵，公卿议者皆愿罢宛军，专力攻胡。天子业出兵诛宛，宛小国而不能下，则大夏之属渐轻汉，而宛善马绝不来，乌孙、轮台易苦汉使，〔晋灼曰：易，轻也。师古曰：轮台，亦国名。余按轮台在车师西千余里，又西即大宛。易，以豉翻。〕为外国笑，乃案言伐宛尤不便者邓光等。〔师古曰：按其罪而行罚。〕赦囚徒，发恶少年及边骑，岁余而出敦煌者六万人，〔师古曰：兴发部署，岁余乃得行。〕负私从者不与，〔师古曰：负私粮食及私从者不在六万人数中也。从，才用翻。与，读曰预。〕牛十万，马三万匹，驴、橐驼以万数，赍粮、兵弩甚设。〔师古曰：施张甚具也。〕天下骚动，转相奉伐宛五十余校尉。宛城中无井，汲城外流水，于是遣水工徙其城下水，空以穴其城。〔师古曰：空，孔也。徙其城下水者，令从他道流，不迫其城也。空以穴其城者，围而攻之，令作孔使穿穴也。下云决其水原移之，又云围其城攻之，皆再叙其事也。一曰：既徙其水不令于城下流，而因其旧引水入城之孔，攻而穴之。余谓此书遣水工将以徙水穴城也，下书决水原攻城，正行其初计耳，非再叙其事也。〕益发戍甲卒十八万酒泉、张掖北，置居延、休屠屯兵以卫酒泉，〔班志，居延县属张掖郡，休屠县属武威郡。屠，音储。〕而发天下吏有罪者、亡命者及赘婿、贾人、故有市籍、父母大父母有市籍者凡七科，适为兵；〔赘，之芮翻。贾，音古。适，读曰谪。〕及载糒给贰师，〔师古曰：糒，干饭也；音备。〕转车人徒相连属；〔属，之欲翻。〕而拜习马者二人为执、驱马校尉，〔师古曰：习，犹便也。一人为执马校尉，一人为驱马校尉。〕备破宛择取其善马云。\n\n 　　于是贰师后复行，〔复，扶又翻。〕兵多，所至小国莫不迎，出食给军。至轮台，轮台不下，攻数日，屠之。自此而西，平行至宛城，〔师古曰：平行，言无寇难。〕兵到者三万。宛兵迎击汉兵，汉兵射败之，〔射，而亦翻。败，补卖翻。〕宛兵走入，保其城。贰师欲攻郁成城，恐留行而令宛益生诈，〔师古曰：留行，谓留止军废其行。〕乃先至宛，决其水原移之，则宛固已忧困，围其城，攻之四十余日。宛贵人谋曰：\"王毋【退：\"毋\"作\"母\"。】寡匿善马，杀汉使，〔师古曰：毋寡，宛王名。〕今杀王而出善马，汉兵宜解；即不解，乃力战而死，未晚也。\"宛贵人皆以为然，共杀王。其外城坏，虏宛贵人勇将煎靡。〔师古曰：宛之贵人为将而勇者，名煎靡。煎，子延翻。〕宛大恐，走入城中，持王毋寡头，遣人使贰师约曰：\"汉无攻我，我尽出善马恣所取，而给汉军食。即不听，我【章：十四行本重\"我\"字；乙十一行本同；孔本同。】尽杀善马，康居之救又且至，至，我居内，康居居外，与汉军战。孰计之，何从？\"〔师古曰：令贰师孰计之，而欲攻战乎，欲不攻而取马乎？孰，与熟同，古字通用。〕是时，康居候视汉兵尚盛，不敢进。贰师闻宛城中新得汉人，知穿井，而其内食尚多，计以为\"来诛首恶者毋寡，毋寡头已至，如此不许则坚守，而康居候汉兵罢来救宛，〔罢，读曰疲。〕破汉兵必矣；\"乃许宛之约。宛乃出其马，令汉自择之，而多出食食汉军。〔师古曰：下食，读曰饲。〕汉军取其善马数十匹，中马以下牝牡三千余匹，而立宛贵人之故时遇汉善者名昧蔡为宛王，〔服虔曰：蔡，音楚言蔡。师古曰：昧，音本末之末。蔡，音千曷翻。〕与盟而罢兵。\n\n 　　初，贰师起敦煌西，〔起，发也。谓发敦煌而西也。〕分为数军，从南、北道。校尉王申生将千余人别至郁成，郁成王击灭之，数人脱亡，走贰师。〔走，音奏；下同。〕贰师令搜粟都尉上官桀往攻【章：十四行本\"攻\"下有\"破\"字；乙十一行本同；孔本同；张校同。】郁成，〔帝置搜粟都尉，属大司农。姓谱：楚庄王少子为上官大夫，其后以为氏；秦灭楚，徙陇西之上邽。〕郁成王亡走康居，桀追至康居。康居闻汉已破宛，出郁成王与桀，桀令四骑士缚守诣贰师。上邽骑士赵弟恐失郁成王，〔班志，上邽县属陇西郡，故邽戎邑也。邽，音圭。〕拔剑击斩其首，追及贰师。\n\n 　　太初四年（庚辰，公元前一零一年）\n\n 　　春，贰师将军来至京师。贰师所过小国闻宛破，皆使其子弟从入贡献，见天子，〔见，贤遍翻。〕因为质焉。〔质，音至。〕军还，入马千余匹。〔汉书李广利传云：军还，入玉门者万余人，马千余匹。文为详明。〕后行，〔既还敦煌而再出师，故曰后行。〕军非乏食，战死不甚多，而将吏贪，不爱卒，侵牟之，〔师古曰：言如牟贼之食苗也。〕以此物故者众。天子为万里而伐，不录其过，乃下诏封李广利为海西侯，〔班志，海西县属东海郡。〕封赵弟为新畤侯，〔功臣表，新畤侯食邑于齐地。畤，音止。〕以上官桀为少府，军官吏为九卿者三人，诸侯相、郡守、二千石百余人，千石以下千余人，奋行者官过其望，〔孟康曰：奋，迅也，自乐而行者。〕以谪过行，皆黜其劳，〔师古曰：言以罪谪而行者，免其所犯，不叙其劳。〕士卒赐直四万钱。〔师古曰：或以他财物充之，故云直。〕\n\n 　　匈奴闻贰师征大宛，欲遮之，贰师兵盛，不敢当，即遣骑因楼兰候汉使后过者，欲绝勿通。时汉军正任文将兵屯玉门关，捕得生口，知状以闻。上诏文便道引兵捕楼兰王，将诣阙簿责。王对曰：\"小国在大国间，不两属无以自安，愿徙国入居汉地。\"上直其言，〔师古曰：以其言为直。〕遣归国，亦因使候司匈奴，〔司，读曰伺。〕匈奴自是不甚亲信楼兰。\n\n 　　自大宛破后，西域震惧，汉使入西域者益得职。〔师古曰：赏其勤劳，皆得拜职也。余谓颜说非也，此言汉使入西域，诸国不敢轻辱，为得其职耳。得职者，不失其职也。〕于是自敦煌西至盐泽往往起亭，而轮台、渠犁〔渠犁在轮台东，东南与且末接，南与精绝接。〕皆有田卒数百人，置使者、校尉领护，〔师古曰：统领保护屯田之事也。〕以给使外国者。〔师古曰：收其五谷以供之。使，疏吏翻。〕\n\n 　　后岁余，宛贵人以为昧蔡善谀，〔以其遇汉善而得王也。〕使我国遇屠，乃相与杀昧蔡，立毋寡昆弟蝉封为宛王，而遣其子入侍【章：十四行本\"侍\"作\"质\"；乙十一行本同；孔本同。】于汉。汉因使使赂赐，以镇抚之。蝉封与汉约，岁献天马二匹。\n\n 　　秋，起明光宫。〔三辅黄图：明光宫在长乐宫后，南与长乐宫相联属，北通桂宫。〕\n\n 　　冬，上行幸回中。\n\n 　　匈奴呴犁湖单于死，匈奴立其弟左大都尉且鞮侯为单于。〔师古曰：且，子余翻。鞮，丁奚翻。〕天子欲因伐宛之威遂困胡，乃下诏曰：\"高皇帝遗朕平城之忧，〔平城事见十一卷高祖七年。遗，于季翻，又如字。〕高后时，单于书绝悖逆。〔事见十二卷惠帝三年。悖，蒲内翻。〕昔齐襄公复九世之雠，春秋大之。\"〔公羊传：庄四年春，齐襄公灭纪，复雠也。襄公之九世祖为纪侯所谮而烹杀于周，故襄公灭纪也。九世犹可以复雠乎？曰：虽百世可也。〕且鞮侯单于初立，恐汉袭之，乃曰：\"我儿子，安敢望汉天子，汉天子，我丈人行也。\"〔师古曰：丈人，尊老之称。行，户浪翻。〕因尽归汉使之不降者路充国等，〔充国被留见上元封四年。〕使【张：\"使\"上缺\"且\"字。】使来献。\n\n 　　天汉元年（辛巳、前一零零年）〔应劭曰：时频年苦旱，故改元为天汉，以祈甘雨。师古曰：大雅有云汉之诗，周大夫仍叔所作，以美宣王遇旱灾，修德勤政而能致雨，故依以为年号也。〕\n\n 　　春，正月，上行幸甘泉，郊泰畤。三月，行幸河东，祠后土。\n\n 　　上嘉匈奴单于之义，遣中郎将苏武送匈奴使留在汉者，因厚赂单于，答其善意。武与副中郎将张胜及假吏常惠等俱，〔师古曰：假使，犹言兼吏也；时权为使之吏，若今之差人充使典矣。姓谱：常姓，黄帝相常先之后。〕既至匈奴，置币遗单于。〔遗，于季翻。〕单于益骄，非汉所望也。〔汉望其回心乡善，今乃益骄，故曰非汉所望。〕\n\n 　　会缑王与长水虞常等〔缑王者，匈奴浑邪王姊子，与浑邪王俱降汉，后随浞野侯没匈奴中。汉有长水校尉，掌长水胡骑。师古曰：长水，胡名。其注戾太子传则又曰：今鄠县东有长水。余据水经注，长水出杜县白鹿原，北入霸水。胡骑盖屯于此，非胡名也。戾传说是。虞常盖亦先没于匈奴。缑，工侯翻。〕及卫律所将降者，阴相与谋劫单于母阏氏归汉。〔降，户江翻。阏氏，音烟支。〕卫律者，父故长水胡人，律善协律都尉李延年，延年荐言律使于匈奴，使还，闻延年家收，遂亡降匈奴。〔考异曰：延年传云：诛延年兄弟宗族。按是后李广利尚为将帅，盖止诛延年及弟季妻子耳。〕单于爱之，与谋国事，立为丁灵王。〔魏略曰：丁灵，在康居北，去匈奴廷接习水七千里。匈奴盖以丁灵王封卫律耳。〕虞常在汉时素与副张胜相知，私候胜曰：\"闻汉天子甚怨卫律，常能为汉伏弩射杀之。〔为，于伪翻。射，而亦翻。〕吾母、弟在汉，〔言其母与其弟也。〕幸蒙其赏赐。\"张胜许之，以货物与常。后月余，单于出猎，独阏氏、子弟在，虞常等七十余人欲发，其一人夜亡告之。单于子弟发兵与战，缑王等皆死，虞常生得。〔师古曰：：被执获也。〕\n\n 　　单于使卫律治其事。〔治，直之翻。〕张胜闻之，恐前语发，以状语武。〔状语，牛倨翻。〕武曰：\"事如此，此必及我，见犯乃死，重负国。\"欲自杀，胜、惠共止之。虞常果引张胜。〔见犯，言被匈奴侵犯然后乃死，是为更负汉国，故欲先自杀，而胜、惠止之。引，谓辞及之也。重，直用翻。〕单于怒，召诸贵人议，欲杀汉使者。左伊秩訾曰：\"即谋单于，何以复加！〔臣瓒曰：左伊秩訾，胡官之号。余据匈奴传，呼韩邪之败，其右伊秩訾王使之降汉，则此乃胡王之号。师古曰：言谋卫律而杀之，其罚太重也。复，扶又翻。〕宜皆降之。\"〔降，户江翻；下同。〕单于使卫律召武受辞。〔师古曰：致单于之命而取其对也。〕武谓惠等：〔谓，犹语也；武语惠等也。〕\"屈节辱命，虽生，何面目以归汉！\" 引佩刀自刺。〔刺，七亦翻。〕卫律惊，自抱持武，驰召医，凿地为坎，置熅火，〔师古曰：熅，谓聚火无焰者也。熅，于云翻。〕覆武其上，〔师古曰：覆身于坎上也。覆，音方目翻。〕蹈其背以出血。武气绝，半日复息。〔师古曰：息，谓出气也。〕惠等哭，舆归营。单于壮其节，朝夕遣人候问武，而收系张胜。\n\n 　　武益愈，单于使使晓武，欲降之，〔师古曰：喻说令武降也。〕会论虞常，欲因此时降武；剑斩虞常已，律曰：\"汉使张胜谋杀单于近臣，〔师古曰：近臣，卫律自谓也。〕当死，单于募降者赦罪。\"举剑欲击之，胜请降。律谓武曰：\"副有罪，当相坐。\"武曰：\"本无谋，又非亲属，何谓相坐！\"复举剑拟之，〔复，扶又翻；下同。〕武不动。律曰：\"苏君！律前负汉归匈奴，幸蒙大恩赐号称王，拥众数万，马畜弥山，〔师古曰：弥，满也。畜，许又翻。〕富贵如此！苏君今日降，明日复然；空以身膏草野，〔膏，古号翻。〕谁复知之！\"武不应。律曰：\"君因我降，与君为兄弟；今不听吾计，后虽欲复见我，尚可得乎！\"武骂律曰：\"汝为人臣子，不顾恩义，畔主背亲，〔背，蒲妹翻。〕为降虏于蛮夷，何以汝为见！〔师古曰：言何用见汝为也。〕且单于信汝，使决人死生，不平心持正，反欲鬬两主，观祸败。南越杀汉使者，屠为九郡；宛王杀汉使者，头县北阙；朝鲜杀汉使者，即时诛灭；〔南越事见上卷元鼎五年、六年。宛事见上太初三年。朝鲜事见上元封二年。县，读曰悬。〕独匈奴未耳。若知我不降明，〔师古曰：若，汝也。言汝知我不降明矣。〕欲令两国相攻，匈奴之祸从我始矣。\"律知武终不可胁，白单于，单于愈益欲降之。乃幽武置大窖中，〔师古曰：旧米粟之窖而空者也。窖，工孝翻。〕绝不饮食；天雨雪，武卧，啮雪与旃毛并咽之，〔师古曰：饮，于禁翻。食，读曰饲。雨，于具翻。啮，鱼结翻。咽，音宴，吞也。〕数日不死。匈奴以为神，乃徙武北海上无人处，使牧羝，曰\"羝乳乃得归。\"〔师古曰：羝，牡羊也。羝不当产乳，故设此言，示绝其事，若燕太子丹乌白头，马生角之比也。羝，音丁奚翻。乳，音人喻翻。〕别其官属常惠等，各置他所。\n\n 　　天雨白氂。〔师古曰：氂，毛之强曲者；音力之翻。〕\n\n 　　夏，大旱。\n\n 　　五月，赦天下。\n\n 　　发谪戍屯五原。〔五原郡属并州。括地志：胜州连谷县，本秦九原郡，汉武帝更名五原。〕\n\n 　　浞野侯赵破奴自匈奴亡归。〔太初元年，破奴为匈奴所获。〕\n\n 　　是岁，济南太守王卿为御史大夫。〔济南郡属青州，唐淄、青、齐州地。济，子礼翻。守，式又翻。考异曰：\"七月，闭城门大搜。\"臣瓒注武帝纪曰：\"汉帝年记，六月禁逾侈，七月大搜。\"则搜索逾侈者不必闭城门大搜，盖搜奸人耳。〕\n\n 　　天漢二年（壬午，公元前九九年）\n\n 　　春，上行幸东海。〔东海郡属徐州；唐为海州地。〕□幸回中。【章：十四行本空格作\"还\"字；乙十一行本同；孔本同；退斋校同。】\n\n 　　夏，五月，遣贰师将军广利以三万骑出酒泉，击右贤王于天山，〔晋灼曰：天山在西域，近蒲类国，去长安八千里。师古曰：即祈连山也。匈奴谓天曰\"祈连\"。西河旧事：白山冬夏有雪，匈奴谓之天山。括地志：天山，一名白山，今名折罗漫山，在伊吾县北百二十里。伊州在长安西北四千四百一十六里。余据唐志，祁连山在甘州张掖县，与天山似是两处。骑，音渠吏翻。〕得胡首虏万余级而还。〔还，从宣翻，又如字。〕匈奴大围贰师将军，汉军乏食数日，死伤者多。假司马陇西赵充国〔陇西郡属凉州；唐河、渭、岷州地。〕与壮士百余人溃围陷陈，〔陈，读曰阵。〕贰师引兵随之，遂得解。汉兵物故什六七，充国身被二十余创。贰师奏状，诏征充国诣行在所，帝亲见，视其创，〔被，皮义翻。创，初良翻。〕嗟叹之，拜为中郎。\n\n 　　汉复使因杅将军敖出西河，〔西河郡属并州。〕强【章：十四行本\"强\"上有\"与\"字；乙十一行本同；张校同；退斋校同。】弩都尉路博德会涿涂山，〔徐广曰：涂，音邪。索隐曰：涿，音卓。邪，以奢翻。汉书作\"涿邪山\"，在高阙塞北千里。〕无所得。\n\n 　　初，李广有孙陵，为侍中，善骑射，爱人下士。帝以为有广之风，拜骑都尉，〔续汉志：骑都尉比二千石。杜佑曰：奉车都尉、驸马都尉、骑都尉并汉武帝置；东晋省奉车、骑都尉，惟留驸马，尚主者为之。〕使将丹阳、楚人五千人，〔丹阳，秦鄣郡地，元封二年更名丹阳，属扬州；唐宣、歙、池、升、睦州之地。〕教射酒泉、张掖以备胡。及贰师击匈奴，上诏陵，欲使为贰师将辎重。〔将，即亮翻；下同。重，直用翻。〕陵叩头自请曰：\"臣所将屯边者，皆荆楚勇士奇材剑客也，力扼虎，〔扼，捉持也。〕射命中，〔师古曰：所指名处即中之也。中，竹仲翻。〕愿得自当一队，到兰于【章：十四行本\"于\"作\"干\"；乙十一行本同；退斋校同。】山南以分单于兵。\"毋令专乡贰师军。\"〔乡，读曰向。〕上曰：\"将恶相属邪！〔将，如字。恶，乌路翻。〕吾发军多，无骑予女。\"陵对：\"无所事骑，〔师古曰：犹言不须骑也。予，读曰与。女，读曰汝。〕臣愿以少击众，步兵五千人涉单于庭。\"上壮而许之，因诏路博德将兵半道迎陵军。博德亦羞为陵后距，奏言：\"方秋，匈奴马肥，未可与战，愿留陵至春俱出。\"上怒，疑陵悔不欲出而教博德上书，乃诏博德引兵击匈奴于西河。诏陵以九月发，出遮虏障，〔遮虏障在张掖居延县，路博德所筑。括地志：汉居延故城，在甘州张掖县之东北一千五百三十里，有遮虏障。〕至东浚稽山南龙勒水上，〔班志，敦煌龙勒县有龙勒水，出南羌中，东北入泽，溉民田，盖其下流北至浚稽山下。〕徘徊观虏，即无所见，还，抵受降城休士。〔太初元年，公孙敖筑受降城。〕陵于是将其步卒五千人，出居延，北行三十日，至浚稽山止营，举图所过山川地形，使麾下骑陈步乐还以闻。步乐召见，道陵将率得士死力，〔将率，犹言将领也。将，即亮翻。率，如字。〕上甚悦，拜步乐为郎。\n\n 　　陵至浚稽山，与单于相值，骑可三万围陵军，军居两山间，以大车为营。陵引士出营外为陈，〔陈，读曰阵。〕前行持戟、盾，后行持弓、弩。〔行，户刚翻。盾，食尹翻。〕虏见汉军少，直前就营。陵搏战攻之，〔如淳曰：手对战也。〕千弩俱发，应弦而倒，虏还走上山，〔上，时掌翻。〕汉军追击杀数千人。单于大惊，召左、右地兵八万余骑攻陵。陵且战且引南行，数日，抵山谷中，〔师古曰：抵，当也，至也。〕连战，士卒中矢伤，三创者载辇，两创者将车，一创者持兵战，复斩首三千余级。〔中，竹仲翻。创，初良翻。将，如字，诗，无将大车，郑氏曰：将，犹扶进也。复，扶又翻。〕引兵东南，循故龙城道行，四五日，抵大泽葭苇中，〔师古曰：葭，即芦也。释名曰：初生为葭，长大为芦，成则名为苇。〕虏从上风纵火，陵亦令军中纵火以自救。〔师古曰：预烧自陈前葭苇，则虏火不得而延及也。〕南行至山下，单于在南山上，使其子将骑击陵。陵军步鬬树木间，复杀数千人，因发连弩射单于，〔服虔曰：三十弩共一弦也。张晏曰：三十絭共一臂也。贡父曰：皆无此理。盖如今之合蝉，或并两弩共一弦之类。余据魏氏春秋，诸葛亮损益连弩，以铁为矢，矢长八寸，一弩十矢俱发。今之划车弩、梯弩盖亦损益连弩而为之，虽不能三十臂共一弦，亦十数臂共一弦。射，而亦翻。〕单于下走。是日捕得虏，言\"单于曰：『此汉精兵，击之不能下，日夜引吾南近塞，得无有伏兵乎？』〔近，其靳翻。〕诸当户君长皆言：〔师古曰：当户，匈奴官名。余据匈奴之官有左右当户、骨都侯，凡二十四长。〕『单于自将数万骑击汉数千人不能灭，后无以复使边臣，〔复，扶又翻；下同。〕令汉益轻匈奴。复力战山谷间，尚四五十里，得平地，不能破，乃还。』\"\n\n 　　是时陵军益急，匈奴骑多，战一日数十合，复伤杀虏二千余人。虏不利，欲去，会陵军候管敢为校尉所辱，〔续汉志：凡领军皆有部曲；部有校尉，部下有曲，曲有军候一人。〕亡降匈奴，具言：\"陵军无后救，射矢且尽，独将军麾下及校尉成安侯韩延年〔韩延年以父千秋死南越封，事见上卷元鼎五年。〕各八百人为前行，以黄与白为帜；当使精骑射之〔行，户刚翻。射，而亦翻。〕即破矣。\"单于得敢大喜，使骑并攻汉军，疾呼曰：\"李陵、韩延年趣降！\"〔呼，火故翻。趣，读曰促。〕遂遮道急攻陵。陵居谷中，虏在山上，四面射，矢如雨下。汉军南行，未至鞮汗山，一日五十万矢皆尽，〔师古曰：鞮，音丁奚翻。汉书作\"百五十万矢皆尽\"。〕即弃车去。士尚三千余人，徒斩车辐而持之，〔师古曰：徒，但也。辐，音福。〕军吏持尺刀【章：十四行本\"刀\"下有\"抵山\"二字；乙十一行本同；孔本同；张校同。】入狭谷，单于遮其后，乘隅下垒石，〔服虔曰：垒石，山名也。师古曰：此说非也，言放石以投人，因山隅曲而下也。垒，卢对翻。〕士卒多死，不得行。昏后，陵便衣独步出营，〔苏林曰：褰衣卷袖而行也。师古曰：便衣，谓着短衣小袖也。〕止左右：\"毋随我，丈夫一取单于耳！\"〔师古曰：言一身独取也。〕良久，陵还，太息曰：\"兵败，死矣！\" 于是尽斩旌旗，及珍宝埋地中，陵叹曰：\"复得数十矢，足以脱矣。今无兵复战，〔师古曰：兵即谓矢及矛戟之属也。〕天明，坐受缚矣，各鸟兽散，犹有得脱归报天子者。\"令军士人持二升糒，一片冰，〔师古曰：时冬寒有冰，持之以备渴也。糒，音备。〕期至遮虏障者相待。〔与军士期，有先至遮虏障者留驻以待后至也。〕夜半时，击鼓起士，鼓不鸣。陵与韩延年俱上马，壮士从者十余人，虏骑数千追之，韩延年战死。陵曰：\"无面目报陛下！\"遂降。军人分散，脱至塞者四百余人。\n\n 　　陵败处去塞百余里，〔史记正义曰：遮虏障北百八十里直居延西北，长老相传，云是李陵战处。〕边塞以闻。上欲陵死战；后闻陵降，上怒甚，责问陈步乐，步乐自杀。群臣皆罪陵，上以问太史令司马迁，迁盛言：\"陵事亲孝，与士信，常奋不顾身以徇国家之急，〔师古曰：徇，营也；一曰：从也。〕其素所畜积也，〔言其胸中素所畜积者如上所言也。〕有国士之风。今举事一不幸，全躯保妻子之臣随而媒蘖其短，〔服虔曰：媒，音欺，谓诋欺也。孟康曰：媒，酒教；蘖，麴也；谓酿成其罪也。师古曰：孟说是也。齐人名麴饼曰媒。贾公彦曰：齐人名麴饼为媒者，麴麸和合得成酒醴，名之为媒。〕诚可痛也！且陵提步卒不满五千，深蹂戎马之地，〔师古曰：蹂，人九翻，践也。〕抑数万之师，虏救死扶伤不暇，悉举引弓之民共攻围之，转斗千里，矢尽道穷，士张空弮，〔文颖曰：弮，弓弩弮也。师古曰：音去权翻，又音眷。〕冒白刃，北首争死敌，〔师古曰：冒，犯也。北首，北向也。冒，音莫北翻。首，音式救翻。〕得人之死力，虽古名将不过也。身虽陷败，然其所摧败亦足暴于天下。〔师古曰：所摧败，败匈奴之兵也。暴者，犹章也。摧败，补卖翻。〕彼之不死，直欲得当以报汉也。\"〔师古曰：言欲立功以当罪也。〕上以迁为诬罔，欲沮贰师，为陵游说，下迁腐刑。〔沮，在吕翻。为，于伪翻。说，式芮翻。下，遐嫁翻。如淳曰：腐，宫刑也。丈夫割势不复能生子，如腐木不生实。腐，音附。〕\n\n 　　久之，上悔陵无救，曰：\"陵当发出塞，乃诏强弩都尉令迎军；坐预诏之，得令老将生奸诈。\"〔孟康曰：坐预诏博德迎陵，博德老将，出塞不至，令陵见没也。余谓此说非也。帝意既悔，追思前事，以为当陵发出塞之时，方可诏博德继其后以迎陵军，乃于陵未行之时预诏之，使博德羞为陵后距，得生奸诈上奏，而遂令博德别出西河，使陵军无救也。〕乃遣使劳赐陵余军得脱者。〔劳，力到翻。〕\n\n 　　上以法制御下，好尊用酷吏，〔好，呼报翻。〕而郡、国二千石为治者大抵多酷暴，〔治，直之翻。〕吏民益轻犯法；东方盗贼滋起，大群至数千人，攻城邑，取库兵，〔汉郡、国各有库兵。〕释死罪，缚辱郡太守、都尉，杀二千石，小群以百数掠卤乡里者，不可胜数，〔胜，音升。〕道路不通。上始使御史中丞、丞相长史督之，弗能禁；〔督，察也。禁，居禽翻。〕乃使光禄大夫范昆及故九卿张德等衣绣衣，持节，虎符，发兵以兴击。〔师古曰：以军兴之法而讨击也。衣绣，于既翻。〕斩首大郡或至万余级，及以法诛通行、饮食当连坐者，诸郡甚者数千人。数岁，乃颇得其渠率，〔师古曰：渠，大也。率，所类翻。〕散卒失亡复聚党阻山川者往往而群居，无可柰何。于是作沈命法，〔应劭曰：沈，没也。敢蔽匿盗贼者没其命也。孟康曰：沈，藏匿也。命，亡逃也。师古曰：应说是。沈，持林翻。〕曰：\"群盗起，不发觉，发觉而捕弗满品者，〔师古曰：品，率也，以人数为率也。〕二千石以下至小吏，主者皆死。\"其后小吏畏诛，虽有盗不敢发，恐不能得，坐课累府，府亦使其不言。〔师古曰：县有盗贼，府亦并坐，故使县不言之也。累，力瑞翻。〕故盗贼寖多，上下相为匿，以文辞避法焉。\n\n 　　是时，暴胜之为直指使者，所诛杀二千石以下尤多，威震州郡。〔暴，周卿士暴公之后。〕至勃海，〔勃海郡属幽州，高祖置。师古曰：在勃海之滨，因以为名；唐为沧、景州之地。〕闻郡人隽不疑贤，〔师古曰：隽，音徂兖翻，又辞兖翻，姓谱有隽姓。〕请与相见。不疑容貌尊严，衣冠甚伟，胜之躧履起迎，〔文颖曰：躧，音纚。师古曰：履不着跟曰躧。躧，谓纳履未正，曳之而行。躧，音山尔翻。〕登堂坐定，不疑据地曰：\"窃伏海濒，闻暴公子旧矣，〔师古曰：濒，厓也。公子，胜之字也。旧，久也。〕今乃承颜接辞。凡为吏，太刚则折，〔折，而设翻。〕太柔则废，威行，施之以恩，然后树功扬名，〔树，立也。〕永终天禄。\"胜之深纳其戒；及还，表荐不疑，上召拜不疑为青州刺吏。济南王贺亦为绣衣御史，〔济，子礼翻。〕逐捕魏郡群盗，〔魏郡，高帝置，属冀州，唐为相、魏、澶、卫州地。〕多所纵舍，以奉使不称免，〔师古曰：不称，谓不副所委。称，尺正翻。〕叹曰：\"吾闻活千人，子孙有封，吾所活者万余人，后世其兴乎！\"〔为王氏子孙以外戚篡汉张本。〕\n\n 　　是岁，以匈奴降者介和王成娩为开陵侯，〔降，户江翻。师古曰：娩，音晚，又音免。班志，开陵，侯国，属临淮郡。〕将楼兰国兵击车师；匈奴遣右贤王将数万骑救之，汉兵不利，引去。 \n",
    "资治通鉴第二十二卷-汉纪一十四": "　　汉纪十四　起昭阳协洽，尽阏逢敦牂，凡十二年。\n\n 　　世宗孝武皇帝下之下天汉三年（癸未，公元前九八年）\n\n 　　春，二月，王卿有罪自杀，以执金吾杜周为御史大夫。〔班表：中尉掌徼循京师，太初元年更名执金吾。应劭曰：吾，御也，掌执金革以御非常。师古曰：金吾，鸟名，主辟不祥。天子出行，主先导以备非常，故执此鸟之象；因以名官。〕\n\n 　　初榷酒酤。〔如淳曰：榷，音较。应劭曰：县官自酤榷卖酒，小民不复得酤也。韦昭曰：以木渡水曰榷，谓禁民酤酿，独官开置，如道路设木为榷，独取利也。师古曰：榷者，步渡桥，尔雅谓之石杠，今之略彴是也。禁闭其事，总利入官，而下无由以得，有若渡水之榷，因立名焉。酤，工护翻。彴，音酌。〕\n\n 　　三月，上行幸泰山，修封，祀明堂，因受计。还，祠常山，瘗玄玉。〔邓展曰：瘗，埋也。尔雅曰：祭地曰瘗薶。薶其物者，示归于地也。瘗，音于例翻。〕方士之候祠神人、入海求蓬莱者终无有验，而公孙卿犹以大人迹为解，〔大人迹见二十卷元封元年。〕天子益怠厌方士之怪迂语矣；然犹羁縻不绝，〔师古曰：羁縻，牵联之意。马络头曰羁，牛靷曰縻。〕冀遇其真。自此之后，方士言神祠者弥众，然其效可睹矣。\n\n 　　夏，四月，大旱。赦天下。\n\n 　　秋，匈奴入雁门。〔雁门郡属并州。〕太守坐畏愞弃市。〔如淳曰：军法，行逗留畏愞者要斩。愞，如椽翻；师古曰：又音乃馆翻。〕\n\n 　　天汉四年（甲申，公元前九七年）\n\n 　　春，正月，朝诸侯王于甘泉宫。\n\n 　　发天下七科谪〔张晏曰：吏有罪，一；亡命，二；赘婿，三；贾人，四；故有市籍，五；父母有市籍，六；大父母有市籍，七；凡七科也。〕及勇敢士，遣贰师将军李广利将骑六万、步兵七万出朔方；〔朔方郡属朔方州，唐灵、夏州地。〕强弩都尉路博德将万余人与贰师会；游击将军韩说将步兵三万人出五原；因杅将军公孙敖将骑万、步兵三万人出雁门。匈奴闻之，悉远其累重于余吾水北；〔师古曰：累重，谓妻子、资产也。累，力瑞翻。重，直用翻。余吾水在朔方北。山海经曰：北鲜之山，鲜水出焉，北流注于余吾。〕而单于以兵十万待水南，与贰师接战。贰师解而引归，与单于连斗十余日。〔考异曰：史记匈奴传云广利于此降匈奴，误。〕游击无所得。因杅与左贤王战，不利，引归。\n\n 　　时上遣敖深入匈奴迎李陵，敖军无功还，因曰：\"捕得生口，言李陵教单于为兵以备汉军，故臣无所得。\"上于是族陵家。既而闻之，乃汉将降匈奴者李绪，非陵也。陵使人刺杀绪。〔降，户江翻。刺，七亦翻。〕大阏氏欲杀陵，〔师古曰：大阏氏，单于之母。阏氏，音烟支。〕单于匿之北方；大阏氏死，乃还。单于以女妻陵，〔妻，千细翻。〕立为右校王，〔校，户教翻。〕与卫律皆贵用事。卫律常在单于左右；陵居外，有大事乃入议。\n\n 　　夏，四月，立皇子髆为昌邑王。〔髆，音博。昌邑国属兖州，即山阳郡地；其地在唐之宋、亳、单、郓四州间。考异曰：表云六月乙丑立，今从武纪。〕\n\n 　　太始元年（乙酉、前九六年）〔应劭曰：言荡涤天下，与民更始，故以冠元。〕\n\n 　　春，正月，公孙敖坐妻为巫蛊要斩。〔巫，祝也；蛊，厌也，惑也；谓使巫祠祭、祝诅、厌魅以蛊惑人也。蛊，音古。孔颖达曰：蛊者，损坏之名，故左传云：皿虫为蛊；是蛊食器册，巫行邪术，损坏于人。要，与腰同。〕\n\n 　　徙郡国豪桀于茂陵。\n\n 　　夏，六月，赦天下。\n\n 　　是岁，匈奴且鞮侯单于死；〔且，子余翻。鞮，田黎翻。〕有两子，长为左贤王，次为左大将。〔匈奴二十四长，左贤王位第一，左大将位第五。长，知两翻。〕左贤王未至，贵人以为有病，更立左大将为单于。左贤王闻之，不敢进；左大将使人召左贤王而让位焉。左贤王辞以病，左大将不听，谓曰：\"即不幸死，传之于我。\" 左贤王许之，遂立，为狐鹿姑单于；以左大将为左贤王。数年，病死；其子先贤掸不得代，更以为日逐王。〔师古曰：掸，音廛。日逐王居匈奴西边，以日入于西，故以为名。至宣帝神爵二年，掸来降。〕单于自以其子为左贤王。\n\n 　　太始二年（丙戌，公元前九五年）\n\n 　　春，正月，上行幸回中。\n\n 　　杜周卒，光禄大夫暴胜之为御史大夫。\n\n 　　秋，旱。\n\n 　　赵中大夫白公奏穿渠引泾水，首起谷口，尾入栎阳，〔班志，谷口、栎阳二县属左冯翊。师古曰：谷口，即今云阳县。杜佑曰：今云阳县治谷是。又曰：醴泉，汉谷口县地，隋为醴泉县，谷口县故城在县西北。栎，音药。〕注渭中，袤二百里，〔师古曰：袤，音茂，长也。〕溉田四千五百余顷，因名曰白渠；民得其饶。\n\n 　　太始三年（丁亥，公元前九四年）\n\n 　　春，正月，上行幸甘泉宫。二月，幸东海，获赤雁。幸琅邪，〔东海、琅邪二郡皆属徐州。琅邪，唐沂、密州也。〕礼日成山，〔孟康曰：礼日，拜日也。如淳曰：拜日于成山。师古曰：成山在东莱不夜县，斗入海。〕登之罘，〔臣瓒曰：地理志，东莱睡县有之罘山。师古曰：罘，音浮。〕浮大海而还。〔还，从宣翻，又如字。〕\n\n 　　是岁，皇子弗陵生。弗陵母曰河间赵倢伃，〔河间国属冀州，唐瀛、莫州地。帝置倢伃，位视上卿，爵比列侯。师古曰：倢，言接幸于上也。伃，美貌。倢，音接。伃，音予。〕居钩弋宫，〔师古曰：黄图，钩弋宫在城外；汉武故事，在直门南。〕任身十四月而生。〔任，读曰妊。〕上曰：\"闻昔尧十四月而生，今钩弋亦然，乃命其所生门曰尧母门。\n\n 　　臣光曰：为人君者，动静举措不可不慎，发于中必形于外，天下无不知之。当是时也，皇后、太子皆无恙，〔恙，余亮翻。〕而命钩弋之门曰尧母，非名也。是以奸人【章：十四行本\"人\"作\"臣\"；乙十一行本同；孔本同。】逆探上意，知其奇爱少子，欲以为嗣，〔少，诗照翻。〕遂有危皇后、太子之心，卒成巫蛊之祸，〔卒，子恤翻。〕悲夫！\n\n 　　赵人江充为水衡都尉。〔赵国属冀州；唐为冀州，其地又分入深州、德州界。元鼎二年，初置水衡都尉，掌上林苑。应劭曰：古山林之官曰衡；掌诸池苑，故称水衡。张晏曰：主都水及上林，故称水衡；主诸官，故曰都；有卒徒武事，故曰尉。师古曰：衡，平也，主平其税入；位列九卿，秩中二千石。〕初，充为赵敬肃王客，〔敬肃王，名彭祖；薨，諡敬肃。〕得罪于太子丹，亡逃；诣阙告赵太子阴事，太子坐废。上召充入见。〔见，贤遍翻。〕充容貌魁岸，被服轻靡，〔师古曰：魁，大也。岸者，有廉棱如崖岸之状。被服，衣服也。轻，轻细也。靡，靡丽也。被，皮义翻。〕上奇之；与语政事，大悦，由是有宠，拜为直指绣衣使者，使督察贵戚、近臣逾侈者。充举劾无所避，〔劾，户概翻。〕上以为忠直，所言皆中意。〔师古曰：中，当也。中，竹仲翻。〕尝从上甘泉，〔上，时掌翻。〕逢太子家使乘车马行驰道中，充以属吏。〔应劭曰：驰道，天子所行道也，若今之中道也。孔颖达曰：驰道，正道御路也。是天子驰走车马之处，故曰驰道。如淳曰：令乙；骑乘车马行驰道中，已论者没入车马被具。师古曰：家使，太子遣人之甘泉请问者也。使，疏吏翻。属，之欲翻。〕太子闻之，使人谢充曰：\"非爱车马，诚不欲令上闻之，以教敕亡素者；〔师古曰：言素不教敕左右。古字，亡与无通。〕唯江君宽之！\"充不听，遂白奏。上曰：\"人臣当如是矣！\"大见信用，威震京师。\n\n 　　太始四年（戊子，公元前九三年）\n\n 　　春，三月，上行幸泰山。壬午，祀高祖于明堂以配上帝，因受计。癸未，祀孝景皇帝于明堂。甲申，修封。丙戌，禅石闾。夏，四月，幸不其。〔如淳曰：其，音基。不其，山名，因以为县。应劭曰：东莱县也。余据班志，不其县属琅邪郡。〕五月，还，幸建章宫，赦天下。\n\n 　　冬，十月，甲寅晦，日有食之。\n\n 　　十二月，上行幸雍，祠五畤；〔雍，于用翻。畤，音止。〕西至安定、北地。〔二郡属朔方州。安定，唐泾、原之地。北地，唐邠、宁、环、庆、盐、宥州地。〕\n\n 　　征和元年（己丑、前九二年）〔应劭曰：言征伐四夷而天下和平。〕\n\n 　　春，正月，上还，幸建章宫。\n\n 　　三月，赵敬肃王彭祖薨。彭祖取江都易王所幸淖姬，〔彭祖，景帝子，前二年封广州，五年徙赵。淖姬事见十九卷元狩二年。淖，奴教翻。〕生男，号淖子。时淖姬兄为汉宦者，上召问：\"淖子何如？\"对曰：\"为人多欲。\"上曰：\"多欲不宜君国子民。\"问武始侯昌，〔昌亦彭祖之子。班志：武始县属魏郡。〕曰：\"无咎无誉。\"〔誉，音余。〕上曰：\"如是可矣。\"遣使者立昌为赵王。\n\n 　　夏，大旱。\n\n 　　上居建章宫，见一男子带剑入中龙华门，疑其异人，命收之。男子捐剑走，逐之弗获。上怒，斩门候。〔门候，掌宫门出入之禁；续汉志，秩六百石。〕冬，十一月，发三辅骑士大搜上林，闭长安城门索；〔臣瓒曰：搜，谓索奸人也。上林菀周回数百里，恐奸人藏匿其中，故大搜索。索，山客翻。〕十一日乃解。巫蛊始起。\n\n 　　丞相公孙贺夫人君孺，卫皇后姊也，贺由是有宠。贺子敬声代父为太仆，骄奢不奉法，擅用北军钱千九百万；发觉，下狱。〔下，遐嫁翻；下同。〕是时诏捕阳陵大侠朱安世甚急，贺自请逐捕安世以赎敬声罪，上许之。后果得安世。安世笑曰：\"丞相祸及宗矣！\"遂从狱中上书，告\"敬声与阳石公主私通；〔阳石公主，帝女也。班志：阳石属北海郡。上书，时掌翻；下且上同。〕上且上甘泉，使巫当驰道埋偶人，祝诅上，有恶言。\"〔师古曰：刻木为人，象人之形，谓之偶人。偶，并也，对也。祝，职救翻。诅，庄助翻。〕\n\n 　　征和二年（庚寅，公元前九一年）\n\n 　　春，正月，下贺狱，案验；父子死狱中，家族。〔其家皆族诛也。〕以涿郡太守刘屈氂为【章：十四行本\"为\"下有\"左\"字；乙十一行本同。】丞相，封澎侯。〔涿郡，高帝置，属幽州；唐瀛、莫、幽、涿、深、祁州地。屈，丘勿翻。氂，力之翻。晋灼曰：澎，东海县。今考班志无之。服虔曰：澎，音彭。〕屈氂，中山靖王子也。〔靖王胜，景帝子。〕\n\n 　　夏，四月，大风，发屋折木。〔折，而设翻。〕\n\n 　　闰月，诸邑公主、阳石公主及皇后弟子长平侯伉皆坐巫蛊诛。〔诸，琅邪县，以封公主，故谓之邑；与阳石公主皆卫皇后之女。长平侯伉，卫青子也。伉，音抗，又音刚。〕\n\n 　　上行幸甘泉。\n\n 　　初，上年二十九乃生戾太子，甚爱之。及长，性仁恕温谨，〔长，知两翻。〕上嫌其材能少，不类己；而所幸王夫人生子闳，李姬生子旦、胥，李夫人生子髆，〔少，诗沼翻。髆，音博。〕皇后、太子宠浸衰，常有不自安之意。上觉之，谓大将军青曰：\"汉家庶事草创，〔朱熹曰：草，略也。创，造也。〕加四夷侵陵中国，朕不变更制度，后世无法；不出师征伐，天下不安；为此者不得不劳民。〔更，工衡翻。为，于伪翻。〕若后世又如朕所为，是袭亡秦之迹也。太子敦重好静，〔好，呼到翻。〕必能安天下，不使朕忧。欲求守文之主，安有贤于太子者乎！闻皇后与太子有不安之意，岂有之邪？可以意晓之。\"大将军顿首谢。皇后闻之，脱簪请罪。〔脱簪，去饰也。〕太子每谏征伐四夷，上笑曰：\"吾当其劳，以逸遗汝，〔遗，于季翻。〕不亦可乎！\"\n\n 　　上每行幸，常以后事付太子，宫内付皇后；有所平决，还，白其最，〔最，大最也。〕上亦无异，有时不省也。〔无所违异也。不省，不视也。省，悉景翻。〕上用法严，多任深刻吏；太子宽厚，多所平反，〔如淳曰：反，音幡。幡奏使从轻也。〕虽得百姓心，而用法大臣皆不悦。皇后恐久获罪，每戒太子，宜留取上意，〔言留其事，取上意裁决也。〕不应擅有所纵舍。上闻之，是太子而非皇后。群臣宽厚长者皆附太子，而深酷用法者皆毁之；邪臣多党与，故太子誉少而毁多。〔誉，音余。少，诗沼翻。〕卫青薨，【章：乙十一行本 \"薨\"下有\"后\"字；孔本同。】臣下无复外家为据，竞欲构太子。〔言自卫青既薨之后，奸臣以太子无复外家以为凭依，竞欲构成其罪。〕\n\n 　　上与诸子疏，〔疏，读曰踈。〕皇后希得见。〔见，贤遍翻。〕太子尝谒皇后，移日乃出。〔移日，言日景移也。〕黄门苏文告上曰：〔黄门属少府，以宦者为之。〕\"太子与宫人戏。\"上益太子宫人满二百人。太子后知之，心衔文。文与小黄门常融、王弼等常微伺太子过，辄增加白之。皇后切齿，〔切齿者，怨愤之甚，两齿相摩切也。〕使太子白诛文等。太子曰：\"第勿为过，何畏文等！上聪明，不信邪佞，不足忧也！\"上尝小不平，〔小不平者，体中微有不适也。〕使常融召太子，融言\"太子有喜色\"，上嘿然。及太子至，上察其貌，有涕泣处，而佯语笑，上怪之；更微问，知其情，乃诛融。皇后亦善自防闲，避嫌疑，虽久无宠，尚被礼遇。〔被，皮义翻。〕\n\n 　　是时，方士及诸神巫多聚京师，率皆左道惑众，〔卢植曰：左道，谓邪道也。地道尊右，右为贵。故汉书云：右贤左愚，右贵左贱，故正道为右；不正道为左，若巫蛊及俗禁者。〕变幻无所不为。女巫往来宫中，教美人度厄，每屋辄埋木人祭祀之；因妒忌恚詈，〔恚，于避翻。〕更相告讦，以为祝诅上，无道。〔更，工衡翻。讦，居谒翻。郑玄曰：诅，谓祝之使沮败也。汉法有大逆无道之科。祝，职救翻。诅，庄助翻。〕上怒，所杀后宫延及大臣，死者数百人。上心既以为疑，尝昼寝，梦木人数千持杖欲击上，上惊寤，因是体不平，遂苦忽忽善忘。〔忘，巫放翻，遗忘也。〕江充自以与太子及卫氏有隙，见上年老，恐晏驾后为太子所诛，因是为奸，言上疾祟在巫蛊。〔师古曰：祟，谓祸咎之征也，故其字从\"出\"从\"示\"，言鬼神所以示人者也。音息遂翻。〕于是上以充为使者，治巫蛊狱。充将胡巫掘地求偶人，捕蛊及夜祠、视鬼，染污令有处，辄收捕验治，烧铁钳灼，强服之。〔张晏曰：充捕巫蛊及夜祭祀祝诅者，令胡巫视鬼，诈以酒醊地，令有处也。师古曰：捕夜祠及视鬼之人，而充遣巫污染地上为祠祭之处以诬其人，又以烧铁或钳之，或灼之，强使之服。钳，镊也。灼，炙也。污，乌故翻。钳，其炎翻。强，其两翻。〕民转相诬以巫蛊，吏辄劾以为大逆无道；〔劾，户概翻。〕自京师、三辅连及郡、国，坐而死者前后数万人。\n\n 　　是时，上春秋高，疑左右皆为蛊祝诅；有与无，莫敢讼其冤者。充既知上意，因胡巫檀何言：\"宫中有蛊气；不除之，上终不差。\"〔差，愈也。〕上乃使充入宫，至省中，坏御座，掘地求蛊；又使按道侯韩说、御史章赣、〔师古曰：说，读曰悦。赣，音贡。姓谱：齐人降鄣，子孙去邑为章氏。〕黄门苏文等助充。充先治后宫希幸夫人，以次及皇后、太子宫，掘地纵横，〔纵，子容翻。〕太子、皇后无复施床处。充云：\"于太子宫得木人尤多，〔师古曰：三辅旧事云：充使胡巫作桐木人而薶之。〕又有帛书，所言不道；当奏闻。\"太子惧，问少傅石德。德惧为师傅并诛，因谓太子曰：\"前丞相父子、两公主及卫氏皆坐此，今巫与使者掘地得征验，不知巫置之邪，将实有也，无以自明。可矫以节收捕充等系狱，〔师古曰：矫，托也，托诏命也。〕穷治其奸诈。且上疾在甘泉，皇后及家吏请问皆不报；〔苏林曰：家吏，皇后吏也。臣瓒曰：太子称家，家吏是太子吏也。师古曰：既言皇后及家吏，此为皇后吏及太子吏耳，瓒说是也。〕上存亡未可知，而奸臣如此，太子将不念秦扶苏事邪！\"〔事见七卷始皇三十七年。〕太子曰：\"吾人子，安得擅诛！不如归谢，幸得无罪。\"太子将往之甘泉，而江充持太子甚急；太子计不知所出，遂从石德计。秋，七月，壬午，太子使客诈为使者，收捕充等；按道侯说疑使者有诈，不肯受诏，客格杀说。〔格，古陌翻，击也。〕太子自临斩充，骂曰：\"赵虏！前乱乃国王父子不足邪！〔江充，赵人，故骂为赵虏。乃，汝也，谓充前告赵太子阴事，使太子见废也。〕乃复乱吾父子也！\"〔复，扶又翻。〕又炙胡巫上林中。\n\n 　　太子使舍人无且〔师古曰：且，音子闾翻。〕持节夜入未央宫殿长秋门，因长御倚华具白皇后，〔郑氏曰：长，音长者之长。如淳曰：汉仪注：女长御比侍中，皇后见娙娥以下长御称谢。倚华，字也。师古曰：倚，音于绮翻。〕发中廏车载射士，〔师古曰：中廏，皇后车马所在也。余谓中廏者，天子之内廏也。秦二世时，公子高曰：\"中廏之宝马，臣得赐之。\"非专主皇后车马也。〕出武库兵，发长乐宫卫卒。长安扰乱，言太子反。苏文迸走，得亡归甘泉，说太子无状。〔迸，北孟翻。〕上曰：\"太子必惧，又忿充等，故有此变。\"乃使使召太子。使者不敢进，归报云：\"太子反已成，欲斩臣，臣逃归。\"上大怒。丞相屈氂闻变，挺身逃，〔师古曰：挺，引也，独引身而逃也。余谓挺，拔也，拔身而逃也。〕亡其印绶，使长史乘疾置以闻。〔师古曰：置，谓所置驿也。疾置，急传也。〕上问：\"丞相何为？\"对曰：\"丞相祕之，未敢发兵。\"上怒曰：\"事籍籍如此，〔师古曰：籍籍，犹纷纷也。〕何谓祕也！丞相无周公之风矣，周公不诛管、蔡乎！\"〔屈氂于太子为兄弟，故以周公之事责之。〕乃赐丞相玺书曰：\"捕斩反者，自有赏罚。以牛车为橹，〔师古曰：橹，盾也。远与敌战，故以车为橹，用自蔽也。一说：橹，望敌之楼。〕毋接短兵，多杀伤士众！坚闭城门，毋令反者得出！\"太子宣言告令百官云：\"帝在甘泉病困，疑有变；奸臣欲作乱。\"上于是从甘泉来，幸城西建章宫，诏发三辅近县兵，部中二千石以下，丞相兼将之。太子亦遣使者矫制赦长安中都官囚徒，命少傅石德及宾客张光等分将；使长安囚如侯持节发长水及宣曲胡骑，皆以装会。〔师古曰：长水、宣曲并胡骑所屯，今鄠县东长水乡即旧营校之地。〕侍郎马通使长安，〔\"马通\"，汉书作\"莽通\"，通及弟何罗以反诛。明德马皇后恶其先有反者，故易其姓为莽。姓谱：马本自伯益之裔，赵奢封马服君，后因氏焉。〕因追捕如侯，告胡人曰：\"节有诈，勿听也！\"遂斩如侯，引骑入长安；又发楫棹士以予大鸿胪商丘成。〔师古曰：楫棹士，主用楫及棹行船者也。短曰楫，长曰棹。余据班表，水衡都尉有楫棹令、丞，盖掌楫棹士之官也。太初元年，改典客为大鸿胪。鸿胪者，凡朝会，使之鸿声胪传以赞导九宾。予，读曰与。胪，音闾。〕初，汉节纯赤；以太子持赤节，故更为黄旄加上以相别。〔更，工衡翻。别，彼列翻。〕\n\n 　　太子立车北军南门外，召护北军使者任安，与节，令发兵。安拜受节；入，闭门不出。〔任，音壬。〕太子引兵去，敺四市人〔二都及二京赋皆谓长安城中有九市。庙记曰：长安市有九，各方二百六十五步，六市在道西，三市在道东，凡四里为一市。此言四市，盖以东、西、南、北分为市也。一说：四市者，东市、西市、直市、柳市。师古曰：敺，与驱同。〕凡数万众，至长乐西阙下，逢丞相军，合战五日，死者数万人，血流入沟中。〔街衢之侧有沟以通水。〕民间皆云\"太子反\"，以故众不附太子，丞相附兵寖多。\n\n 　　庚寅，太子兵败，南奔覆盎城门。〔师古曰：长安城南出东头第一门曰覆盎城门，一曰杜门。三辅黄图曰：长乐宫在东，直杜门，故戾太子战败于长乐阙下，南奔覆盎城门而出亡也。〕司直田仁部闭城门，〔班表，元狩五年初置司直，掌佐丞相举不法，秩比二千石。〕以为太子父子之亲，不欲急之；太子由是得出亡。丞相欲斩仁，御史大夫暴胜之谓丞相曰：\"司直，吏二千石，当先请，柰何擅斩之！\"丞相释仁。上闻而大怒，下吏责问御史大夫曰：〔下，遐稼翻。〕\"司直纵反者，丞相斩之，法也；大夫何以擅止之？\"胜之惶恐，自杀。诏遣宗正刘长、执金吾刘敢奉策收皇后玺绶，后自杀。〔玺，斯氏翻。〕上以为任安老吏，见兵事起，欲坐观成败，见胜者合从之，〔言与之合而从之也。〕有两心，与田仁皆要斩。〔要，与腰同。〕上以马通获如侯，长安男子景建从通获石德，商丘成力战获张光，〔姓谱：商丘，卫大夫，以邑为氏。〕封通为重合侯，〔班志：重合，侯国，属勃海郡。〕建为德侯，〔班表：德侯食邑于济南界。〕成为秺侯。〔班志：秺，侯国，属济阴郡。孟康曰：今济阴成武有秺亭。秺，音妒。〕诸太子宾客尝出入宫门，皆坐诛；其随太子发兵，以反法族；吏士劫略者皆徙敦煌郡。〔师古曰：非其本心，然被太子劫略，故徙之也。敦，音屯。〕以太子在外，始置屯兵长安诸城门。\n\n 　　上怒甚，群下忧惧，不知所出。壶关三老茂上书曰：〔班志，壶关县属上党郡。荀悦汉纪，茂，姓令狐。〕\"臣闻父者犹天，母者犹地，子犹万物也，故天平，地安，物乃茂成；父慈，母爱，子乃孝顺。今皇太子为汉适嗣，承万世之业，体祖宗之重，亲则皇帝之宗子也。〔适子承大宗，故谓之宗子。适，读曰嫡。〕江充，布衣之人，闾阎之隶臣耳；〔隶，贱也。〕陛下显而用之，衔至尊之命以迫蹴皇太子，〔蹴，子六翻。〕造饰奸诈，群邪错缪，是以亲戚之路鬲塞而不通。〔鬲，与隔同。塞，悉则翻。〕太子进则不得见上，退则困于乱臣，独冤结而无告，不忍忿忿之心，起而杀充，恐惧逋逃，子盗父兵，以救难自免耳；〔难，乃旦翻。〕臣窃以为无邪心。诗曰：『营营青蝇，止于藩。恺悌君子，无信谗言。谗言罔极，交乱四国。』〔师古曰：小雅青蝇之诗也。营营，往来之貌也。藩，篱也。恺悌，乐易也。言青蝇往来止于藩篱，变白作黑；谗人构毁，间亲令疏，乐易之君子不当信用；若谗言无极，则四国亦以交乱，宜深察也。〕往者江充谗杀赵太子，天下莫不闻。陛下不省察，深过太子，〔师古曰：以太子为罪过而深责之。省，悉景翻。〕发盛怒，举大兵而求之，三公自将；〔汉丞相位三公。将，即亮翻。〕智者不敢言，辩士不敢说，〔说，式芮翻。〕臣窃痛之！唯陛下宽心慰意，少察所亲，〔少，诗沼翻。〕毋患太子之非，亟罢甲兵，无令太子久亡！臣不胜惓惓，〔胜，音升。师古曰：惓惓，忠切之意。惓，读曰拳。〕出一旦之命，待罪建章宫下。\"书奏，天子感寤，然尚未敢显言赦之也。〔以文理观之，不必有\"敢\"字。〕【章：十四行本正无\"敢\"字；乙十一行本同；孔本同；张校同；退斋校同。】\n\n 　　太子亡，东至湖，〔湖县属京兆。师古曰：今虢州湖城、閺乡二县皆其地。〕藏匿泉鸠里；〔师古曰：泉鸠水今在閺乡县东南十五里；见有戾太子冢，冢在涧东。〕主人家贫，常卖屦以给太子。太子有故人在湖，闻其富赡，使人呼之而发觉。八月，辛亥，吏围捕太子。太子自度不得脱，〔度，徒洛翻。〕即入室距户自经。〔孙愐曰：颈在前，项在后，故引绳经其颈，谓之自经；以刀割其颈，谓之自刭。〕山阳男子张富昌为卒，〔山阳时为昌邑国。〕足蹋开户，新安令史李寿趋抱解太子，〔班志，新安县属弘农郡。续汉志；县有斗食令史。〕主人公遂格斗死，皇孙二人并皆遇害。〔考异曰：汉武故事云：\"治随太子反者，外连郡国数十万人。壶关三老郑茂上书，上感寤，赦反者，拜郑茂为宣慈校尉，持节徇三辅赦太子。太子欲出，疑弗实。吏捕太子急，太子自杀。\"按上若赦太子，当诏吏弗捕，此说恐妄也。〕上既伤太子，乃封李寿为邘侯，〔班志，河内野王县有邘亭。邘，音于。〕张富昌为题侯。〔班表：题侯食邑于巨鹿。〕\n\n 　　初，上为太子立博望苑，〔三辅黄图曰：博望苑在长安杜门外五里。师古曰：取其广博观望也。为，于伪翻；下同。〕使通宾客，从其所好，〔好，呼到翻。〕故宾客多以异端进者。\n\n 　　臣光曰：古之明王教养太子，为之择方正敦良之士〔为，于伪翻。〕以为保傅、师友，使朝夕与之游处。〔处，昌吕翻。〕左右前后无非正人，出入起居无非正道，然犹有淫放邪僻而陷于祸败者焉。今乃使太子自通宾客，从其所好。夫正直难亲，谄谀易合，〔易，以豉翻。〕此固中人之常情，宜太子之不终也！\n\n 　　癸亥，地震。\n\n 　　九月，商丘成为御史大夫。\n\n 　　立赵敬肃王小子偃为平干王。〔平干国属冀州，本广平也；宣帝五凤二年复旧名。〕\n\n 　　匈奴入上谷、五原，杀掠吏民。〔上谷郡属幽州，唐妫州地也。〕\n\n 　　征和三年（辛卯，公元前九零年）\n\n 　　春，正月，上行幸雍，至安定、北地。〔雍，于用翻。〕\n\n 　　匈奴入五原、酒泉，杀两都尉。三月，遣李广利将七万人出五原，商丘成将二万人出西河，马通将四万骑出酒泉，击匈奴。\n\n 　　夏，五月，赦天下。\n\n 　　匈奴单闻汉兵大出，悉徙其辎重北邸郅居水；〔重，直用翻。师古曰：邸，至也，音丁礼翻。郅，之日翻。〕左贤王驱其人民度余吾水六七百里，居兜衔山；单于自将精兵渡姑且水。〔将，即亮翻。师古曰：且，子余翻。〕商丘成军至，追邪径，无所见，还。〔师古曰：从疾道而追之，不见虏而还也。邪，音士嗟翻。〕匈奴使大将与李陵将三万余骑追汉军，转战九日，至蒲奴水；〔蒲奴水又在龙勒水南。〕虏不利，还去。马通军至天山，匈奴使大将偃渠将二万余骑要汉兵，〔要，一遥翻；下同。〕见汉兵强，引去；通无所得失。是时，汉恐车师【章：十四行本\"师\"下有\"兵\"字；乙十一行本同；孔本同。】遮马通军，遣开陵侯成娩将楼兰、尉犁、危须等六国兵〔危须国治危须城，去长安七千二百九十里，西至焉耆百里。娩，音晚，又音免。〕共围车师，尽得其王民众而还。贰师将军出塞，匈奴使右大都尉与卫律将五千骑要击汉军于夫羊句山狭，〔要，读曰邀。服虔曰：夫羊，地名也。师古曰：句山，西山也。句，音钩。〕贰师击破之，乘胜追北至范夫人城；〔应劭曰：本汉将，筑此城；将亡，其妻率余众完保之，因以为名也。张晏曰：范氏，能胡诅者。〕匈奴奔走，莫敢距敌。\n\n 　　初，贰师之出也，丞相刘屈氂为祖道，〔祖，軷祭也。崔氏云：宫内之軷，祭古之行神；城外之軷，祭山川与道路之神。记曾子问：诸侯适天子，道而出。注云：祖道也。聘礼曰：出祖释軷，祭酒脯也。注云：祖，始也。行出国门，正陈车骑，释酒脯之奠为行始也。师古曰：祖者，送行之祭，因设宴饮。昔黄帝之子累祖好远游而死于道，故祀以为行神。为，于伪翻。〕送至渭桥。广利曰：\"愿君侯早请昌邑王为太子；如立为帝，君侯长何忧乎！\"〔当时列侯通呼为君侯，尊称之也。〕屈氂许诺。昌邑王者，贰师将军女弟李夫人子也；贰师女为屈氂子妻，故共欲立焉。会内者令郭穰〔班表，内者令属少府。又据昭纪，内谒者令郭穰。内者、谒者各有令、丞，皆属少府。岂其时穰兼两令乎！〕告\"丞相夫人祝诅上及与贰师共祷祠，欲令昌邑王为帝\"，按验，罪至大逆不道。六月，诏载屈氂厨车以徇，〔师古曰：厨车，载食之车。徇，行示也。〕要斩东市，〔要，与腰同。〕妻子枭首华阳街；〔枭，坚尧翻。长安城中八街，华阳其一也。华，户化翻。〕贰师妻子亦收。贰师闻之，忧惧，其掾胡亚夫亦避罪从军，说贰师曰：\"夫人、室家皆在吏，若还，不称意适与狱会，〔掾，于绢翻。说，式芮翻。称，尺证翻。〕郅居以北，可复得见乎！\"〔如淳曰：以就诛后虽欲复降匈奴不可得。复，扶又翻。〕贰师由是狐疑，深入要功，〔要，一遥翻。〕遂北至郅居水上。虏已去，贰师遣护军将二万骑度郅居之水，逢左贤王、左大将将二万骑，与汉兵合战一日，汉军杀左大将，虏死伤甚众。军长史与决眭都尉煇渠侯谋曰：〔晋灼曰：决眭都尉，匈奴官也。功臣表，归义侯仆朋子雷电以击匈奴功，封煇渠侯。煇渠，鲁阳县也。余据班表，仆朋侯煇渠食邑于鲁阳，雷电嗣爵。雷电不自匈奴来降，则决眭都尉非匈奴官也。师古曰：眭，息随翻。煇，音辉。〕\"将军怀异心，欲危众求功，恐必败。\"谋共执贰师。贰师闻之，斩长史，引兵还至燕然山。〔据匈奴传，燕然山在匈奴中速邪乌地。师古曰：燕，一千翻。〕单于知汉军劳倦，自将五万骑遮击贰师，相杀伤甚众；夜，堑汉军前，深数尺，〔堑，七艳翻。深，式禁翻，度深曰深。〕从后急击之，军大乱；【章：十四行本\"乱\"下有\"败\"字；乙十一行本同；孔本同；张校同。】贰师遂降。单于素知其汉大将，以女妻之，〔降，户江翻。妻，千细翻。〕尊宠在卫律上。宗族遂灭。\n\n 　　秋，蝗。\n\n 　　九月，故城父令公孙勇〔班志：城父县属沛郡。父，音甫。〕与客胡倩等谋反，〔师古曰：倩，音千见翻。〕倩诈称光禄大夫，言使督盗贼；淮阳太守田广明觉知，〔使，疏吏翻。守，式又翻。高祖十一年，置淮阳国；时为郡，属兖州；唐陈州地。贤曰：淮阳故城，在今陈州宛丘县东南。〕发兵捕斩焉。公孙勇衣绣衣、乘驷马车至圉；〔师古曰：陈留圉县。余据班志，圉县属淮阳。勇衣，于既翻。〕圉守尉魏不害等诛之。封不害等四人为侯。〔不害，当涂侯。江德，轑阳侯。苏昌，蒲侯。圉县小史，关内侯，食邑圉之遗乡。〕\n\n 　　吏民以巫蛊相告言者，案验多不实。上颇知太子惶恐无他意，〔言为江充所迫，惶恐无以自明，而起兵杀江充，非有他意也。〕会高寝郎田千秋上急变，讼太子冤〔师古曰：高庙卫寝之郎。所告非常，故云急变。上，时掌翻。〕曰：\"子弄父兵，罪当笞。天子之子过误杀人，当何罪哉！臣尝梦一白头翁教臣言。\"上乃大感寤，召见千秋，谓曰：\"父子之间，人所难言也，公独明其不然。此高庙神灵使公教我，公当遂为吾辅佐。\"立拜千秋为大鸿胪，〔师古曰：当其立见而即拜之，言不移时也。胪，陵如翻。〕而族灭江充家，焚苏文于横桥上；〔即横门外渭桥也。横，音光。〕及泉鸠里加兵刃于太子者，初为北地太守，后族。上怜太子无辜，乃作思子宫，为归来望思之台于湖，〔师古曰：言己望而思之，庶太子之魂归来也。其台在今湖城县之西，閺乡县之东，基址犹存。〕天下闻而悲之。\n\n 　　征和四年（壬辰，公元前八九年）\n\n 　　春，正月，上行幸东莱，临大海，欲浮海求神山。群臣谏，上弗听；而大风晦冥，海水沸涌。上留十余日，不得御楼船，乃还。\n\n 　　二月，丁酉，雍县无云如雷者三，〔雍，于用翻。经典，如、而字通。〕陨石二，黑如黳。〔师古曰：黳，乌兮翻，小黑也。江南人以油煎漆滓以饰物曰黳。〕\n\n 　　三月，上耕于巨定。〔地理志，巨定县属齐国。水经注作\"巨淀县\"，故城在淄水北。县东南有巨淀湖，盖以水受名也。〕还，幸泰山，修封。庚寅，祀于明堂。癸巳，禅石闾，见群臣，上乃言曰：\"朕即位以来，所为狂悖，〔悖，蒲妹翻。〕使天下愁苦，不可追悔。自今事有伤害百姓，糜费天下者，悉罢之！\"田千秋曰：\"方士言神仙者甚众，而无显功，臣请皆罢斥遣之！\"上曰：\"大鸿胪言是也。\"于是悉罢诸方士候神人者。是后上每对群臣自叹：\"向时愚惑，为方士所欺。天下岂有仙人，尽妖妄耳！〔妖，于遥翻。〕节食服药，差可少病而已。\"〔少，诗沼翻。〕夏，六月，还，幸甘泉。\n\n 　　丁巳，以大鸿胪田千秋为丞相，封富民侯。〔恩泽侯表，富民侯食邑于沛郡蕲县。师古曰：欲百姓之殷实，故取其嘉名也。〕千秋无他材能，【章：十四行本\"能\"下有\"术学\"二字；乙十一行本同；孔本同；张校同；退斋校同。】又无伐阅功劳，〔太史公曰：古者人臣功有五品：以德立宗庙、定社稷曰勋；以言曰劳；角力曰功；明其等曰伐；积日曰阅。师古曰：伐，积功也。阅，经历也。〕特以一言寤意，数月取宰相，封侯，世未尝有也。然为人敦厚有智，居位自称，〔师古曰：言称其职也。称，尺证翻。〕逾于前后数公。\n\n 　　先是搜粟都尉桑弘羊与丞相、御史奏〔先，悉荐翻。〕言：\"轮台东有溉田五千顷以上，〔杜佑曰：轮台，渠犁地，今在交河、北庭界中，其地相连。〕可遣屯田卒，置校尉三人分护，益种五谷；张掖、酒泉遣骑假司马为斥候；〔斥，拓也。候，望也。言开拓道路候望也。〕募民壮健敢徙者诣田所，益垦溉田，稍筑列亭，连城而西，以威西国，辅乌孙。\"〔时乌孙王尚公主，故欲屯田列亭连城以辅之。〕上乃下诏，深陈既往之悔曰：\"前有司奏欲益民赋三十，助边用，〔师古曰：三十者，每口转增三十钱也。〕是重困老弱孤独也。〔重，直用翻。〕而今又请遣卒田轮台。轮台西于车师千余里，前开陵侯击车师时，虽胜，降其王，〔降，户江翻。〕以辽远乏食，道死者尚数千人，况益西乎！曩者朕之不明，以军候弘上书，言『匈奴缚马前后足置城下，驰言\"秦人，我丐若马。\"』〔据汉时匈奴谓中国人为秦人，至唐及国朝则谓中国为汉，如汉人，汉儿之类，皆习故而言。师古曰：丐，乞与也。若，汝也。乞，音气。〕又，汉使者久留不还，故兴遣贰师将军，〔久留不还，谓苏武等也。师古曰：兴遣，兴军而遗之。〕欲以为使者威重也。古者卿、大夫与谋，参以蓍、龟，不吉不行。〔师古曰：谓共卿大夫谋事尚不专决，犹杂问蓍龟也。蓍，筮也。龟，卜也。孔颖达曰：卜筮必用龟蓍者，按刘向云：蓍之言耆，龟之言久。龟千岁而灵，蓍百年而神，以其长久，故能辩吉凶也。说文：蓍，蒿属也，生千岁三百茎，易以为数。天子九尺，诸侯七尺，大夫五尺，士三尺。陆玑草木疏云：似藾萧，青色，科生。洪范五行传曰：蓍生百年，一本生百茎。论衡云：七十年生一茎，七百年十茎，神灵之物，故生迟也。史记曰：满百茎者，其下必有神龟守之，其上常有云气覆之。淮南子云：上有藂蓍，下有伏龟。卜筮实问于神，龟筮能传神命以告人，故金縢告太王、王季、文王，乃卜三龟，一袭吉，是能传神命也。又郑注天府云：卜筮实问于鬼神，龟筮能出其卦兆之占耳。按白虎通称礼三正记：天子龟一尺二寸，诸侯一尺，大夫八寸，士六寸。龟，阴也，故其数偶；蓍，阳也，故其数奇。所以谓之卜筮者，师说云：卜，覆也，以覆审吉凶；筮，决也，以决定其惑。刘向以为卜，赴也，赴来者之心；筮，问也，问筮者之事。赴、问，互言之。易系辞云：定天下之吉凶，成天下之亹亹者，莫大乎蓍龟。又曰：蓍之德圆而神。又说卦云：幽赞于神明而生蓍。据此诸文，蓍龟知灵相似；传云蓍短龟长，不如从长者，史苏欲止献公之意，托云尔，实无优劣也。杜预、郑玄因是言以为实有长短。杜预注传云：物生而后有象，象而后有滋，滋而后有数。龟象、筮数，故象长、数短是也。象所以长者，以物初生则有象，去初既近，且包罗万形，故为长。数短者，数是终，去初既远，推寻事数始能求象，故为短也。郑注占人云：占人亦占筮掌占龟者，筮短龟长，主于长者，是也。凡卜筮，天子、诸侯，若大事则卜、筮并用，皆先筮后卜。大事则卜立君、卜大封、大祭祀、出军旅、丧事，及龟之八命：一曰征，二曰象，三曰与，四曰谋，五曰果，六曰至，七曰雨，八曰瘳。此等皆为大事。郑注占人云：将卜八事，皆先以筮筮之，是也。若次事则惟卜不筮，故表记云：天子无筮，小事无卜惟筮。筮人掌九筮之言：一曰筮更，谓迁都邑也；二曰筮咸，咸，犹佥也，谓筮众心欢不也；三曰筮式，谓筮作法式也；四曰筮目，谓事众，筮其所要当也；五曰筮易，谓民众不说，筮所改易也；六曰筮比，谓与民和比也；七曰筮祠，谓筮牲与日也；八曰筮参，谓筮御与右也；九曰筮环，谓筮可致师不。郑注：古人不卜而徒筮者，则用九筮，是也。僖十五年，晋卜纳襄王，得黄帝战阪泉之兆，又筮之，得大有之睽；哀九年，卜伐宋，亦卜而后筮：是大事卜、筮并用也。与，读曰预。蓍，音升脂翻。〕乃者以缚马书偏视丞相、御史、二千石、诸大夫、郎、为文学者，〔师古曰：视，读曰示。为文学，谓学经书之人。〕乃至郡、属国都尉等，皆以『虏自缚其马，不祥甚哉！』或以为『欲以见强，〔师古曰：见，显示。见，贤遍翻。〕夫不足者视人有余。』〔师古曰：言其夸张也。视，亦读曰示。〕公车方士、太史、治星、望气及太卜龟蓍皆以为『吉，〔公车方士，方士之待诏公车者。太史，属太常。治星，习为天文之家；望气，如周官之□祲者，皆属太史。太卜，属太常，有令、丞。治，直之翻。〕匈奴必破，时不可再得也。』〔师古曰：今便利之时，后不可再得也。〕又曰：『北伐行将，于鬴山必克。〔师古曰：行将，谓遣将率行也。鬴山，山名也。将，即亮翻；下同。鬴，古釜字。〕卦，诸将贰师最吉。』〔卜遣诸将，而于卦中贰师最为吉也。〕故朕亲发贰师下鬴山，诏之必毋深入。今计谋、卦兆皆反缪。〔师古曰：言不效也。缪，妄也。〕重合侯得虏候者，乃言『缚马者匈奴诅军事也。』〔据班史，匈奴闻汉军当来，使巫埋羊、牛所出诸道及水上以诅军。诅，庄助翻。〕匈奴常言『汉极大，然不耐饥渴，失一狼，走千羊。』乃者贰师败，军士死略离散，〔师古曰：言死及被虏略，并自离散也。〕悲痛常在朕心。今又请远田轮台，欲起亭隧，〔师古曰：隧者，依深险之处，开通行道也。〕是扰劳天下，非所以优民也，朕不忍闻！大鸿胪等又议欲募囚徒送匈奴使者，明封侯之赏以报忿，此五伯所弗为也。〔盖欲使刺单于以报忿也。师古曰：言五伯尚耻不为，况今大汉也。伯，读曰霸。〕且匈奴得汉降者常提掖搜索，〔降，户江翻。索，山客翻。提，谓提挈之也。掖，谓两人夹持其两掖。掖，羊益翻。师古曰：搜索者，恐其或私赍文书也。余谓恐其挟兵刃。〕问以所闻，岂得行其计乎！当今务在禁苛暴，止擅赋，力本农，修马复令，〔汉有擅赋法，今止不行。孟康曰：先是令长吏各以秩养马，亭有牝马，名养马者皆复不事；后马多绝乏，至此复修之也。师古曰：此说非也。马复，因养马以免徭赋也。复，方目翻。〕以补缺、毋乏武备而已。郡国二千石各上进畜马方略补边状，与计对。\"〔师古曰：与上计者同来赴对也。上，时掌翻。畜，许六翻。〕\n\n 　　由是不复出军，〔复，扶又翻。〕而封田千秋为富民侯，以明休息，思富养民也。又以赵过为搜粟都尉。过能代田，〔班志：一亩三甽，岁代处，故曰代田，古法也。后稷始甽田，以二耜为耦，深尺曰甽，长终亩；一亩三甽，一夫三百甽，而播种于三甽中。师古曰：代，易也。余谓此即周礼一易、再易之田之类。〕其耕耘田器皆有便巧，以教民，用力少而得谷多，民皆便之。\n\n 　　臣光曰：天下信未尝无士也！武帝好四夷之功，而勇锐轻死之士充满朝廷，辟土广地，无不如意。及后息民重农，而赵过之俦教民耕耘，民亦被其利。〔好，呼到翻。被，皮义翻。〕此一君之身趣好殊别，而士辄应之，诚使武帝兼三王之量以兴商、周之治，〔治，直吏翻。〕其无三代之臣乎！\n\n 　　秋，八月，辛酉晦，日有食之。〔考异曰：荀纪作\"七月\"，汉书作\"八月\"。按长历是年九月壬戌朔，言八月是也。〕\n\n 　　卫律害贰师之宠，会匈奴单于母阏氏病，〔阏氏，音烟支。〕律饬胡巫言：\"先单于怒曰：『胡故时祠兵，常言得贰师以社，〔师古曰：饬，与敕同。社，祠社也。〕何故不用？』\"于是收贰师。贰师骂曰：\"我死必灭匈奴！\"遂屠贰师以祠。\n\n 　　後元元年（癸巳，公元前八八年）\n\n 　　春，正月，上行幸甘泉，郊泰畤；遂幸安定。\n\n 　　昌邑哀王髆薨。〔髆，音博。〕\n\n 　　二月，赦天下。\n\n 　　夏，六月，商丘成坐祝诅自杀。〔考异曰：功臣表云：\"坐为詹事，祠孝文庙，醉歌堂下曰：『出居安能郁郁！』大不敬，自杀。\"公卿表云：\"坐祝诅。\"按成不为詹事，功臣表误也。〕\n\n 　　初，侍中仆射马何罗与江充相善。〔班表，侍中仆射，秦官。自侍中、尚书郎、军屯驺宰、永巷宦者皆有仆射。古者重武，官有主射以课督之，取其领事之号。沈约曰：侍中本秦丞相史也，使五人往来殿内东厢奏事，故谓之侍中。汉西京无员，多至数十人，入侍禁中，分掌乘舆御物，下至亵器虎子之属。武帝世，孔安国为侍中，以其儒者，特令掌御唾壶，朝廷荣之。久次者为仆射。东京又属少府，犹无员，掌侍左右赞导众事、顾问应答；法驾出，则多识者一人负传国玺，操斩白蛇剑参乘，余皆骑，在乘舆车后。光武改仆射为祭酒。汉世与中官俱止禁中。武帝时，侍中马何罗为逆，由是侍中出禁外，有事乃得入，事毕即出。王莽秉政，侍中复入，与中官俱止。章帝元和中，侍中郭举与后宫通，拔佩刀惊御。举伏诛，侍中由是复出外。〕及卫太子起兵，何罗弟通以力战封重合侯。后上夷灭充宗族、党与，何罗兄弟惧及，〔及，谓及于祸也。〕遂谋为逆。侍中驸马都尉金日磾视其志意有非常，心疑之，阴独察其动静，与俱上下。〔师古曰：上下于殿也。磾，丁奚翻。上，时掌翻；下厢上同。〕何罗亦觉日磾意，以故久不得发。是时上行幸林光宫，〔服虔曰：甘泉、一名林光。师古曰：秦之林光宫，胡亥所造；汉又于其旁起甘泉宫，〕日磾小疾卧庐，〔师古曰：殿中所止曰庐。〕何罗与通及小弟安成矫制夜出，共杀使者，发兵。明旦，上未起，何罗无何从外入。〔无何，犹言无几时也。〕日磾奏厕，心动，〔师古曰：奏，向也。日磾方向厕而心动。〕立入，坐内户下。须臾，何罗袖白刃从东厢上，见日磾，色变；走趋卧内，欲入，〔师古曰：趋，读曰趣，向也。卧内，天子卧处。〕行触宝瑟，僵。日磾得抱何罗，因传曰：\"马何罗反！\"〔传，谓传声而唱之。〕上惊起。左右拔刃欲格之，上恐并中日磾，〔中，竹仲翻。〕止勿格。日磾投何罗殿下，得禽缚之。穷治，皆伏辜。\n\n 　　秋，七月，地震。\n\n 　　燕王旦自以次第当为太子，〔燕王旦，元狩六年受封。〕上书求入宿卫。上怒，斩其使于北阙；又坐藏匿亡命，削良乡、安次、文安三县。〔班志，良乡县属涿郡，安次、文安属勃海郡。良乡、安次二县，唐皆属幽州。文安县，唐为莫州。〕上由是恶旦。〔恶，乌路翻。〕旦辩慧博学，其弟广陵王胥，有勇力，〔胥亦以元狩六年受封。〕而皆动作无法度，多过失，故上皆不立。\n\n 　　时钩弋夫人之子弗陵，年数岁，形体壮大，多知，〔师古曰：壮大者，言其形体伟大。〕上奇爱之，心欲立焉；以其年稚，母少，〔少，诗沼翻；下同。〕犹与久之。〔与，读曰豫。〕欲以大臣辅之，察群臣，唯奉车都尉、光禄大夫霍光，忠厚可任大事，上乃使黄门画周公负成王朝诸侯以赐光。〔师古曰：黄门之署，职任亲近，以供天子，百物在焉，故亦有画工。画，读曰画。〕后数日，帝谴责钩弋夫人；夫人脱簪珥，〔珥，仍吏翻，耳饰也。〕叩头。〔句断。〕帝曰：\"引持去，遂掖庭狱！\"〔掖庭属少府，有祕狱，凡宫人有罪者下之。〕夫人还顾，帝曰：\"趣行，〔趣，读曰促。〕汝不得活！卒赐死。〔卒，子恤翻。〕顷之，帝闲居，问左右曰：\"外人言云何？\"左右对曰：\"人言『且立其子，何去其母乎？』\"〔去，羌吕翻；下同。〕帝曰：\"然，是非儿曹愚人之所知也。往古国家所以乱，由主少、母壮也。女主独居骄蹇，淫乱自恣，莫能禁也。汝不闻吕后邪！故不得不先去之也。\"\n\n 　　後元二年（甲午，公元前八七年）\n\n 　　春，正月，上朝诸侯王于甘泉宫。二月，行幸盩厔五柞宫。〔班志，盩厔县属扶风。山曲曰盩，水曲曰厔。师古曰：盩，张流翻。厔，竹乙翻。张晏曰：五柞宫有五柞树，因名。水经注：五柞宫在长杨宫东北八里。柞，即各翻。〕\n\n 　　上病笃，霍光涕泣问曰：\"如有不讳，〔贤曰：不讳，谓死也。死者人之常，故言不讳也。师古曰：不讳，言不可讳也。〕谁当嗣者？\"上曰：\"君未谕前画意邪？立少子，君行周公之事！\"光顿首让曰：\"臣不如金日磾！\"日磾亦曰：\"臣，外国人，〔日磾，休屠王子，故云然。〕不如光；且使匈奴轻汉矣！\"乙丑，诏立弗陵为皇太子，时年八岁。丙寅，以光为大司马、大将军，日磾为车骑将军，太仆上官桀为左将军，受遗诏辅少主，又以搜粟都尉桑弘羊为御史大夫，皆拜卧内床下。光出入禁闼二十余年，出则奉车，入侍左右，小心谨慎，未尝有过。为人沈静详审，〔沈，持林翻。〕每出入、下殿门，止进有常处，郎、仆射窃识视之，〔师古曰：识，记也，音式志翻，又职吏翻。〕不失尺寸。日磾在上左右，目不忤视者数十年；〔忤，逆也，五故翻。〕赐出宫女，不敢近；上欲内其女后宫，〔内，读曰纳。〕不肯；其笃慎如此，上尤奇异之。日磾长子为帝弄儿，帝甚爱之。其后弄儿壮大，不谨，自殿下与宫人戏；日磾适见之，恶其淫乱，〔恶，乌路翻。〕遂杀弄儿。上闻之，大怒。日磾顿首谢，具言所以杀弄儿状。上甚哀，为之泣；〔为，于伪翻。〕已而心敬日磾。上官桀始以材力得幸，〔桀少时为羽林期门郎，从帝上甘泉，天大风，车不得行，解盖授桀；桀奉盖，虽风，常属车，雨下，盖辄御，上奇其材力。〕为未央廏令；〔未央廏令属太仆。〕上尝体不安，及愈，见马，〔师古曰：见，谓呈见之，音胡电翻。〕马多瘦，上大怒曰：\"令以我不复见马邪！\"欲下吏。〔复，扶又翻。下，遐嫁翻。〕桀顿首曰：\"臣闻圣体不安，日夜忧惧，意诚不在马。\"〔师古曰：诚，实也。〕言未卒，泣数行下。〔卒，子恤翻。行，户刚翻。〕上以为爱己，由是亲近，〔近，其靳翻。〕为侍中，稍迁至太仆。三人皆上素所爱信者，故特举之，授以后事。丁卯，帝崩于五柞宫；〔臣瓒曰：寿七十一。〕入殡未央宫前殿。\n\n 　　帝聪明能断，〔断，丁乱翻。〕善用人，行法无所假贷。隆虑公主子昭平君〔隆虑公主，景帝女。班志，隆虑县属河内郡。虑，音闾。〕尚帝女夷安公主。〔班志，夷安县属胶西国。〕隆虑主病困，以金千斤、钱千万为昭平君豫赎死罪，上许之。〔为，于伪翻；下同。〕隆虑主卒，昭平君日骄，醉杀主傅，〔服虔曰：主傅，主之官也。如淳曰：礼有傅姆。说者又曰：傅，老大夫也，汉使中行说傅翁主是也。师古曰：傅姆是。〕系狱；廷尉以公主子上请。〔上，时掌翻。〕左右人人为言：\"前又入赎，陛下许之。\"上曰：\"吾弟老有是一子，死，以属我。\"〔弟，谓女弟。师古曰：老乃有子，言其晚孕育也。属，音之欲翻。〕于是为之垂涕，叹息良久，曰：\"法令者，先帝所造也，用弟故而诬先帝之法，吾何面目入高庙乎！又下负万民。\"乃可其奏，哀不能自止，左右尽悲。待诏东方朔前上寿，〔时有待诏公车者，有待诏金马门者。朔时待诏宦者署。〕曰：\"臣闻圣王为政，赏不避仇雠，诛不择骨肉。书曰：『不偏不党，王道荡荡。』〔师古曰：周书洪范之辞。荡荡，平坦貌。〕此二者，五帝所重，三王所难也，陛下行之，天下幸甚！臣朔奉觞昧死再拜上万【章：十四行本\"万\"下有\"岁\"字；乙十一行本同；孔本同；退斋校同。】寿！\"上初怒朔，既而善之，以朔为中郎。\n\n 　　班固赞曰：汉承百王之弊，高祖拨乱反正，文、景务在养民，至于稽古礼文之事，犹多阙焉。孝武初立，卓然罢黜百家，表章六经，〔师古曰：百家，谓诸子杂说，违背六经。六经，谓易、诗、书、春秋、礼、乐也。〕遂畴咨海内，举其俊茂，〔师古曰：畴，谁也。咨，谋也。言谋于众人，谁可为事者也。〕与之立功；兴太学，修郊祀，改正朔，〔师古曰：正，音之成翻。〕定历数，协音律，作诗乐，建封禅，礼百神，绍周后，号令文章，焕然可述，后嗣得遵洪业而有三代之风。如武帝之雄材大略，不改文、景之恭俭以济斯民，虽诗、书所称何有加焉！〔师古曰：美其雄材大略而非其不恭俭也。〕\n\n 　　臣光曰：孝武穷奢极欲，繁刑重敛，〔敛，力赡翻。〕内侈宫室，外事四夷，信惑神怪，巡游无度，使百姓疲敝，起为盗贼，其所以异于秦始皇者无几矣。〔几，居岂翻。〕然秦以之亡，汉以之兴者，孝武能尊先王之道，知所统守，受忠直之言，恶人欺蔽，好贤不倦，〔恶，乌路翻。好，呼到翻。〕诛赏严明，晚而改过，顾托得人，此其所以有亡秦之失而免亡秦之祸乎！\n\n 　　戊辰，太子即皇帝位。帝姊鄂邑公主共养省中，〔班志，鄂县属江夏郡，公主所食之邑。伏俨曰：蔡邕云：本为禁中。门阁有禁，非侍御之臣不得妄入；行道豹尾中亦为禁中。孝元皇后父名禁，避之，故曰省中。师古曰：省，察也，言入此中者皆当察视，不可妄也。余据鄂邑公主即盖长公主。鄂，五各翻。共，居用翻。养，弋亮翻。〕霍光、金日磾、上官桀共领尚书事。光辅幼主，政自己出，天下想闻其风采。殿中尝有怪，一夜，群臣相惊，光召尚符玺郎，〔续汉志本注：符玺郎中二人，在中主玺及虎符、竹符之半者。玺，斯氏翻。〕欲收取玺。〔师古曰：恐有变难，欲收取玺。〕郎不肯授，光欲夺之。郎按剑曰：\"臣头可得，玺不可得也！\"光甚谊之。明日，诏增此郎秩二等。众庶莫不多光。〔多，犹重也，以此事为多足重也。〕\n\n 　　三月，甲辰，葬孝武皇帝于茂陵。\n\n 　　夏，六月，赦天下。\n\n 　　秋，七月，有星孛于东方。〔孛，蒲内翻。〕\n\n 　　济北王宽坐禽兽行自杀。〔淮南厉王子勃徙封济北王，宽其孙也。汉法，内乱者为禽兽行。济，子礼翻。行，下孟翻。〕\n\n 　　冬，匈奴入朔方，杀略吏民；发军屯西河，左将军桀行北边。〔行，下孟翻。〕\n",
    "资治通鉴第二十三卷-汉纪一十五": "　　汉纪十五　起旃蒙协洽，尽柔兆敦牂，凡十二年。\n\n 　　孝昭皇帝上〔讳弗陵，武帝少子也。张晏曰：后以二名难讳，但名弗。荀悦曰：讳\"弗\"之字曰\"不\"。应劭曰：礼諡法：圣闻周达曰昭。〕\n\n 　　始元元年（乙未，公元前八六年）\n\n 　　夏，益州夷二十四邑、三万余人皆反。遣水衡都尉吕破【张：\"破\"作\"辟\"。】胡募吏民及发犍为、蜀郡奔命往击，大破之。〔犍为、蜀郡，皆属益州。犍为郡，唐泸、戎、嘉、眉、荣、资、简州地。蜀郡，唐成都府、彭、蜀、邛、雅、翼、茂州之地。应劭曰：旧时郡国皆有材官、骑士以赴急难；今夷反，常兵不足以讨之，故权发精勇，闻命奔走，故谓之奔命。李奇曰：平居发二十以上至五十为甲卒；今者五十以上，六十以下为奔命。奔命，言急也。师古曰：应说是。余据左传：子重、子反一岁七奔命。奔命者，救急之师，固不拘五十以上、六十以下也。犍，居言翻。〕\n\n 　　秋，七月，赦天下。\n\n 　　大雨，至于十月，渭桥绝。\n\n 　　武帝初崩，【章：甲十五行本作\"初，武帝崩\"；乙十一行本同；孔本同；退斋校同。】赐诸侯王玺书。〔左传：襄公在楚，季武子使公冶问玺书，追而与之，盖君臣通用也；秦、汉以来，惟至尊以为信。〕燕王旦得书不肯哭，曰：\"玺书封小，〔张晏曰：文小则封小。〕京师疑有变。\"遣幸臣寿西长、孙纵之、王孺等之长安，〔苏林曰：寿西，姓；长，名。师古曰：之，往也。〕以问礼仪为名，阴刺候朝廷事。〔刺，七亦翻，探也。〕及有诏褒赐旦钱三十万，益封万三千户，旦怒曰：\"我当为帝，何赐也！\"遂与宗室中山哀王子长、齐孝王孙泽等结谋，〔中山哀王昌，靖王胜子。齐孝王将闾，悼惠王肥子。〕诈言以武帝时受诏，得职吏事，修武备，备非常。〔如淳曰：诸侯不得治民、与职事，是以诈言受诏，得知职事，发兵为备也。〕郎中成轸谓旦曰：\"大王失职，独可起而索，〔姓谱：成姓本自周文王，成伯之后，周有成肃公；又楚有令尹成得臣。师古曰：失职，谓当为汉嗣而不被用也。索，求也，音山客翻。〕不可坐而得也。大王壹起，国中虽女子皆奋臂随大王。\"旦即与泽谋，为奸书，言：\"少帝非武帝子，大臣所共立；天下宜共伐之！\"使人传行郡国以摇动百姓。泽谋归发兵临菑，〔临淄，齐郡太守、青州刺史治所。〕杀青州刺史隽不疑。〔隽，辞兖翻。〕旦招来郡国奸人，赋敛铜铁作甲兵，数阅其车骑、材官卒，发民大猎以讲士马，须期日。〔师古曰：讲，习也。须，待也。余谓泽归临菑谋举兵，故旦阅兵以待期。数，所角翻；下同。〕郎中韩义等数谏旦，旦杀义等凡十五人。会瓶侯成知泽等谋，〔成，菑川靖王之子。班志，瓶，侯国，属琅琊郡。瓶，步丁翻。〕以告隽不疑。八月，不疑收捕泽等以闻。天子遣大鸿胪丞治，〔续汉志：大鸿胪丞，秩千石。胪，陵如翻。〕连引燕王。有诏，以燕王至亲，勿治；而泽等皆伏诛。迁隽不疑为京兆尹。〔百官表：武帝太初元年，改右内史为京兆尹。张晏曰：地绝高曰京。左传曰：莫之与京。十亿曰兆。尹，正也。师古曰：京，大也；兆者，众数；言大众所在，故云京兆也。郦道元曰：尹，正也，所以董正京畿、率先百郡也。孔颖达曰：释诂文曰：万亿曰兆。如依算法，亿之数有大小二法：其小数以十为等，十万为亿，十亿为兆也；其大数以万亿为等，万至万，是万之为亿；又从亿而数至万亿曰兆，亿亿曰秭。在亿、秭之间。〕\n\n 　　不疑为京兆尹，吏民敬其威信。每行县、录囚徒还，〔师古曰：省录之，知其情状有冤滞与否也。今云虑囚，本\"录\"声之去者耳，音力具翻。而近俗不晓其意，讹其文遂为思虑之虑，失其源也甚矣。行，下孟翻。〕其母辄问不疑：\"有所平反？活几何人？\"即不疑多有所平反，〔毛晃曰：平反，理正幽枉也。反，音幡。〕母喜笑异于他时；或无所出，母怒，为不食。〔为，于伪翻。〕故不疑为吏，严而不残。\n\n 　　九月，丙子，秺敬侯金日磾薨。〔秺，音妒。磾，丁奚翻。〕初，武帝病，有遗诏，封金日磾为秺侯，上官桀为安阳侯，〔恩泽侯表，安阳侯食邑于河内之荡阴。水经注：陕县有安阳城，武帝封上官桀为侯国。〕霍光为博陆侯；〔文颖曰：博，大；陆，平；取其嘉名，无此县也；食邑于北海、河间、东郡。师古曰：盖亦即乡聚之名以为国号，非必县也。博陆初封，食北海、河间；后益封，食东郡。〕皆以前捕反者马何罗等功封。〔捕马何罗事见上卷武帝后元元年。〕日磾以帝少，不受封，〔少，诗沼翻。〕光等亦不敢受。及日磾病困，光白封，日磾卧受印绶；一日薨。日磾两子赏、建俱侍中，与帝略同年，共卧起。赏为奉车，建驸马都尉。及赏嗣侯，佩两绶，上谓霍将军曰：\"金氏兄弟两人，不可使俱两绶邪？\"对曰：\"赏自嗣父为侯耳。\"上笑曰：\"侯不在我与将军乎？\"对曰：\"先帝之约，有功乃得封侯。\"遂止。\n\n 　　闰月，遣故廷尉王平等五人持节行郡国，举贤良，问民疾苦、冤、失职者。〔行，下孟翻。〕\n\n 　　冬，无冰。\n\n 　　始元二年（丙申，公元前八五年）\n\n 　　春，正月，封大将军光为博陆侯，〔按师古注，光初封，食邑北海、河间。〕左将军桀为安阳侯。〔桀食邑荡阴。〕\n\n 　　或说霍光曰：\"将军不见诸吕之事乎？处伊尹、周公之位，〔说，式芮翻。处，昌吕翻。〕摄政擅权，而背宗室，不与共职，是以天下不信，卒至于灭亡。〔背，蒲妹翻。卒，子恤翻。〕今将军当盛位，帝春秋富，宜纳宗室，又多与大臣共共事，〔服虔曰：共议事也。师古曰：每事皆与参共知之。〕反诸吕道。如是，则可以免患。\"〔师古曰：言诸吕专权而灭亡，今纳宗室，是反其道，乃可免患也。〕光然之，乃泽宗室可用者，遂拜楚元王孙辟疆及宗室刘长乐皆为光禄大夫，辟疆守长乐卫尉。〔汉长乐、建章、甘泉各有卫尉以掌其宫卫，然不常置。乐，音洛。〕\n\n 　　三月，遣使者振贷贫民无种、食者。〔师古曰：种者，五谷之种也。食者，所以为粮食也。种，之勇翻。〕\n\n 　　秋，八月，诏曰：\"往年灾害多，今年蚕、麦伤，所振贷种、食勿收责，毋令民出今年田租！\"\n\n 　　初，武帝征伐匈奴，深入穷追，二十余年，匈奴马畜孕重堕殰，罢极，苦之，〔师古曰：孕重，怀任者也。堕，落也。殰，败也。罢极，困也。苦之，心厌苦也。罢，读曰疲。殰，音读。郑玄曰：内败曰殰。陆云：谓怀任不成也。〕常有欲和亲意，未能得。狐鹿孤单于有异母弟为左大都尉，贤，国人乡之。〔乡，读曰向，谓悉皆附之。〕母阏氏恐单于不立子而立左大都尉也，〔阏氏，音烟支。〕乃私使杀之。左大都尉同母兄怨，遂不肯复会单于庭。〔复，扶又翻。〕是岁，单于病且死，谓诸贵人：\"我子少，不能治国，立弟右谷蠡王。\"〔少，诗沼翻。治，直之翻。谷蠡，音鹿黎。〕及单于死，卫律等与颛渠阏氏谋，〔颛渠阏氏，单于之正室也，位大阏氏上。〕匿其丧，矫单于令，更立子左谷蠡王为壶衍鞮单于。〔更，工衡翻。〕左贤王、右谷蠡王怨望，率其众欲南归汉，恐不能自致，即胁卢屠王，欲与西降乌孙。〔降，户江翻。〕卢屠王告之单于，使人验问，右谷蠡王不服，反以其罪罪卢屠王，国人皆冤之。于是二王去居其所，不复肯会龙城，〔匈奴诸王长少，岁正月会单于庭；五月，大会龙城，祭其先天地鬼神。今二王自居其本处，不复会祭龙城也。复，扶又翻。〕匈奴始衰。\n\n 　　始元三年（丁酉，公元前八四年）\n\n 　　春，二月，有星孛于西北。〔孛，蒲内翻。〕\n\n 　　冬，十一月，壬辰朔，日有食之。\n\n 　　初，霍光与上官桀相亲善。光每休沐出，〔汉制，中朝官五日一下里舍休沐，三署诸郎亦然。〕桀常光入决决事。光女为桀子安妻，生女，年甫五岁，〔甫，始也。〕安欲因光内之宫中；光以为尚幼，不听。盖长公主私近子客河间丁外人，〔地理志，盖县属泰山郡。师古曰：食邑于鄂，为盖侯所尚，故曰盖长公主。长公主仪比诸王，帝姊妹乃称之。盖侯王充，武帝舅王信之子，袭爵。盖，如字，又古盍翻。子客，子宾客也。丁，姓；外人，其名。长，知两翻；下同。近，其靳翻。〕安素与外人善，说外人曰：〔说，式芮翻。〕\"安子容貌端正，诚因长主时得入为后，以臣父子在朝而有椒房之重，〔师古曰：椒房殿在未央宫中，皇后所居；以椒泥涂壁，取其温而芳。朝，直遥翻。〕成之在于足下。汉家故事，常以列侯尚主，足下何忧不封侯乎！\"外人喜，言于长主。长主以为然，诏召安女为倢伃，〔倢伃，音接予。〕安为骑都尉。〔为安父子与霍光争权谋乱张本。〕\n\n 　　始元四年（戊戌，公元前八三年）\n\n 　　春，三月，甲寅，立皇后上官氏，赦天下。\n\n 　　西南夷姑缯、叶榆复反，〔姑缯、叶榆，皆西南夷别种，其所居地在益州郡界。叶榆，泽名，武帝开为县，缯，慈陵翻。叶，式涉翻。〕遣水衡都尉吕辟胡将益州兵击之。〔此益州刺史所部兵也。宋白曰：汉武帝元鼎中，分雍州之南置益州。释名曰：益，厄也，所在之地险厄也。应劭地理风俗记曰：疆理益广，故曰益州。班志，汉中、广汉、蜀郡、越嶲、益州、牂柯、巴郡皆属益州。师古曰：辟，音壁。〕辟胡不进，蛮夷遂杀益州太守，〔武帝元封二年，开滇王国，置益州郡，治滇池县。守，式又翻。〕乘胜与辟胡战，士战及溺死者四千余人。冬，遣大鸿胪田广明击之。〔胪，陵如翻。〕\n\n 　　廷尉李种坐故纵死罪〔种，音冲。〕弃市。\n\n 　　是岁，上官安为车骑将军。〔考异曰：昭纪作\"骠骑\"，今从百官表、外戚传。〕\n\n 　　始元五年（己亥，公元前八二年）\n\n 　　春，正月，迫尊帝外祖赵父为顺成侯。〔顺成侯赵父，钩弋夫人之父也。父时已死，追封为顺成侯，置食邑三百户于扶风。〕顺成侯有姊君姁，〔师古曰：姁，音况羽翻。〕赐钱二百万、奴婢、第宅以充实焉。诸昆弟各以亲疏受赏赐，〔孔颖达曰：五服之内，大功已上服粗者为亲，小功已下服精者为疏。疏，与疏同。〕无在位者。\n\n 　　有男子乘黄犊车诣北阙，〔未央宫北阙，萧何筑也。师古曰：未央宫虽南向，而上书、奏事、谒见者皆诣　阙，公车司马在焉。〕自谓卫太子；公车以闻。〔班表：公车属卫尉，天下上事皆总领之。师古曰：公车主受章奏。〕诏使公、卿、将军、中二千石杂识视。〔师古曰：杂，共也。有素识之者，令视知其是非也。〕长安中吏民聚观者数万人。右将军勒兵阙下以备非常。丞相。御史、中二千石至者并莫敢发言。京兆尹不疑后到，叱从吏收缚。〔从，才用翻。〕或曰：\"是非未可知，且安之！\"〔安，犹徐也。〕不疑曰：\"诸君何患于卫太子！昔蒯聩违命出奔，辄距而不纳，春秋是之。〔师古曰：蒯聩，卫灵公太子；辄，蒯聩子也。蒯聩得罪于灵公而出奔晋。及灵公卒，使辄嗣位。晋赵鞅纳蒯聩于戚，欲求入卫。齐国夏、卫石曼姑帅师围戚。公羊传曰：曼姑受命于灵公而立辄，曼姑之义固可以距蒯聩也。辄之义可以立乎？曰：可。柰何？不以父命辞王父命也。蒯，苦怪翻。聩，五怪翻。〕卫太子得罪先帝，亡不即死，〔即，就也。〕今来自诣，此罪人也！\"遂送诏狱。天子与大将军霍光闻而嘉之曰：\"公卿大臣当用有经术、明于大谊者。\"繇是不疑名声重于朝廷，在位者皆自以不及也。廷尉验治何人，〔凡不知姓名及所从来，皆曰何人。〕竟得奸诈，本夏阳人，姓成，名方遂，居湖，以卜筮为事。有故太子舍人尝从方遂卜，谓曰：\"子状貌甚似卫太子。\"方遂心利其言，冀得以富贵。坐诬罔不道，要斩。〔要，与腰同。考异曰：昭纪云\"张延年\"；隽不疑传云\"成方遂\"，又云\"一姓张，名延年\"。今从不疑传。〕\n\n 　　夏，六月，封上官安为桑乐侯。〔恩泽侯表：桑乐侯食邑于千乘。乐，来各翻。〕安日以骄淫，受赐殿中，对宾客言：\"与我婿饮，大乐！\"〔乐，音洛。〕见其服饰，使人归，欲自烧物。子病死，仰而骂天。其顽悖如此。〔悖，蒲内翻。〕\n\n 　　罢儋耳、真番郡。〔武帝元鼎六年置儋耳郡，元封三年置真番郡；今皆罢之。儋，都甘翻。〕\n\n 　　秋，大鸿胪广明、军正王平击益州，斩首、捕虏三万余人，获畜产五万余头。\n\n 　　谏大夫杜延年见国家承武帝奢侈、师旅之后，数为大将军光言：\"年岁比不登，〔数，所角翻。为，于伪翻。比，毗至翻。〕流民未尽还，宜修孝文时政，示以俭约、宽和，顺天心，说民意，〔说，读曰悦。〕年岁宜应。\"光纳其言。延年，故御史大夫周之子也。\n\n 　　始元六年（庚子，公元前八一年）\n\n 　　春，二月，诏有司问郡国所",
    "资治通鉴第二十四卷-汉纪一十六": "　　汉纪十六　起强圉协洽，尽昭阳赤奋若，凡七年。\n\n 　　孝昭皇帝下元平元年（丁未，公元前七四年）\n\n 　　春，二月，诏减口赋钱什三。〔如淳曰：汉仪注：民年七岁至十四，出口赋钱人二十三：二十钱以食天子，其三钱者武帝加口钱以补车骑马。〕\n\n 　　夏，四月，癸未，帝崩于未央宫；〔臣瓒曰：寿二十三。〕无嗣。时武帝子独有广陵王胥，大将军光与群臣议所立，咸持广陵王。王本以行失道，先帝所不用；光内不自安。郎有上书言：\"周太王废太伯立王季，文王舍伯邑考立武王，〔师古曰：太伯者，王季之兄；伯邑考，文王长子也。舍，读曰舍。〕唯在所宜，虽废长立少可也。〔长，知两翻。少，诗照翻。〕广陵王不可以承宗庙。\"言合光意。光以其书示丞相敞等，擢郎为九江太守。〔九江郡属扬州，唐濠、寿、庐、滁、和州地。守，式又翻。〕即日承皇后诏，遣行大鸿胪事少府乐成、宗正德、光禄大夫吉、中郎将利汉〔乐成，史乐成。德，刘德。吉，丙吉。利汉，不知其姓。〕迎昌邑王贺，乘七乘传〔文帝之入立也，乘六乘传；今乘七乘传。传，张恋翻。〕诣长安邸。〔诸王国皆置邸长安，此谓长安之昌邑邸也。〕光又白皇后，徙右将军安世为车骑将军。\n\n 　　贺，昌邑哀王之子也，〔哀王，名髆，武帝子也。〕在国素狂纵，动作无节。武帝之丧，贺游猎不止。尝游方与，〔方与县本属山阳郡，武帝以山阳为昌邑王国，方与县属焉。方，音房。与，音豫。〕不半日驰二百里。中尉琅邪王吉上疏谏曰：\"大王不好书术而乐逸游，〔好，呼到翻。乐，五孝翻，又音洛。〕冯式撙衔，〔冯，读曰凭。臣瓒曰：撙，促也。师古曰：撙，挫也，音子本翻。〕驰骋不止，口倦呼咤，〔师古曰：咤，亦吒字也，音竹驾翻。〕手苦于棰辔，〔师古曰：棰，马策。〕身劳呼车舆，朝则冒雾露，〔师古曰：冒，莫北翻，犯也。〕昼则被尘埃，〔被，皮义翻。〕夏则为大暑之所暴炙，〔暴，步木翻。〕冬则为风寒之所匽薄，〔师古曰：匽，与偃同，言遇疾风则偃靡也。薄，言迫也。〕数以耎脆之玉体〔师古曰：耎，柔也，音而兖翻。脆，音此芮翻。〕犯勤劳之烦毒，非所以全寿命之宗也，又非所以进仁义之隆也。〔师古曰：宗，尊也。隆，高也。〕夫广厦之下，细旃之上，〔师古曰：广厦，大屋也。旃，与毡同。〕明师居前，劝诵在后，上论唐、虞之际，下及殷、周之盛，考仁圣之风，习治国之道，〔治，直之翻。〕訢訢焉发愤忘食，〔訢，与欣同。〕日新厥德，其乐岂衔橛之间哉！〔乐，音洛；下同。〕休则俛仰屈伸以利形，〔师古曰：形，形体也。俛，音免。〕进退步趋以实下，〔如淳曰：今人不行，则膝以下虚弱不实。〕吸新吐故以练臧，〔师古曰：臧，五藏也。练，练其气也。臧，古藏字通，音徂浪翻。〕专意积精以适神，〔师古曰：适，和也。〕于以养生，岂不长哉！大王诚留意如此，则心有尧、舜之志，体有乔、松之寿，〔师古曰：仙人伯乔及赤松子也。〕美声广誉，登而上闻，则福禄其臻〔师古曰：臻，至也。〕而社稷安矣。皇帝仁圣，至今思慕未怠，〔师古曰：皇帝，谓昭帝也。言武帝晏驾未久，故尚思慕。〕于宫馆、囿池、弋猎之乐未有所幸，大王宜夙夜念此以承圣意。诸侯骨肉，莫亲大王，大王于属则子也，于位则臣也，一身而二之责加焉。恩爱行义，孅介有不具者，〔行，下孟翻；下同。孅，与纤同，息廉翻。〕于以上闻，非飨国之福也。\"王乃下令曰：\"寡人造行不能无惰，中尉甚忠，数辅吾过。\"〔数，所角翻。〕使谒者千秋赐中尉牛肉五百斤，酒五石，脯五束。〔孔颖达曰：脯训始，始作即成也；修训治，治之乃成。郑注腊人云：薄析曰脯；捶而施姜桂曰锻修。〕其后复放纵自若。\n\n 　　郎中令山阳龚遂，忠厚刚毅，有大节，〔龚，姓也。左传，晋有大夫龚坚。〕内谏争于王，外责傅相，引经义，陈祸福，至于涕泣，蹇蹇亡已，〔争，读曰诤。相，息亮翻。亡，古无字通。师古曰：蹇蹇，不阿顺之意。易曰：王臣蹇蹇。〕面剌王过。王至掩耳起走，曰：\"郎中令善愧人！\"〔师古曰：愧，古愧字也。愧，辱也。〕王尝久与驺奴、宰人游戏饮食，〔驺，导车而撝诃者也。宰人，掌膳食者也。驺，侧鸠翻。〕赏赐无度，遂入见王，涕泣膝行，左右侍御皆出涕。王曰：\"郎中令何为哭？\"遂曰：\"臣痛社稷危也！愿赐清闲，竭愚！\"王辟左右。〔师古曰：闲，读曰闲。辟，音辟。〕遂曰：\"大王知胶西王所以为无道亡乎？\"〔胶西王，谓于王端也。〕王曰：\"不知也。\"曰：\"臣闻胶西王有谀臣侯得，王所为儗于桀、纣也，〔儗，与拟同。师古曰：儗，比也。〕得以为尧、舜也。王说其谄谀，常与寝处，〔说，读曰悦。处，昌吕翻。〕唯得所言，以至于是。〔师古曰：唯用得之邪言，故至亡。〕今大王亲近群小，〔近，其靳翻。〕渐渍邪恶〔渐，子廉翻。渍，疾智翻。〕所习，存亡之机，不可不慎也！臣请选郎通经有行义者与王起居，坐则诵诗、书，立则习礼容，宜有益。\"王许之。遂乃选郎中张安等十人侍王。居数日，王皆逐去安等。〔去，羌吕翻；下同。〕\n\n 　　王尝见大白犬，颈以下似人，冠方山冠而无尾，〔方山冠，以五采縠为之，前高七寸，后高三寸，长八寸，乐舞人服之。冠方之冠，古玩翻。考异曰：昌邑王传云 \"无头\"，五行志云\"无尾\"，且云\"不得置后之象\"。若颈以下似人而无头，何以辨其为犬，且安所施冠！盖传误也。〕以问龚遂；遂曰：\"此天戒，言在侧者尽冠狗也，〔言王左右之人皆狗而冠也。〕去之则存，不去则亡矣。\"后又闻人声曰\"熊\"！视而见大熊，左右莫见，以问遂；遂曰：\"熊，山野之兽，而来入宫室，王独见之，此天戒大王，恐宫室将空，危亡象也。\"王仰天而叹曰：\"不祥何为数来！\"遂叩头曰：\"臣不敢隐忠，数言危亡之戒；大王不说。夫国之存亡，岂在臣言哉！愿王内自揆度。〔数，所角翻；下同。说，读曰悦。度，徒洛翻。〕大王诵诗三百五篇，人事浃，〔浃，即协翻，洽也，彻也。〕王道备。王之所行，中诗一篇何等也？〔中，竹仲翻。师古曰：言王所行皆不合法度，王自谓当于何诗之文也。〕大王位为诸侯王，行污于庶人，〔行，下孟翻。师古曰：污，浊秽。〕以存难，以亡易，〔易，以豉翻。〕宜深察之！\"后又血污王坐席，王问遂；遂叫然号〔污，乌故翻。号，户高翻。〕曰：\"宫空不久，妖祥数至。血者，阴忧象也，宜畏慎自省！\"〔省，悉景翻。〕王终不改节。\n\n 　　及征书至，夜漏未尽一刻，以火发书。其日中，王发；晡时，至定陶，〔定陶县为济阴郡治所。〕行百三十五里，侍从者马死相望于道。〔从，才用翻。〕王吉奏书戒王曰：\"臣闻高宗谅暗，三年不言。〔暗，读与阴同。〕今大王以丧事征，宜日夜哭泣悲哀而已，慎毋有所发！〔师古曰：发，谓兴举众事。〕大将军仁爱、勇智、忠信之德，天下莫不闻；事孝武皇帝二十余年，未尝有过。先帝弃群臣，属以天下，〔属，之欲翻。〕寄幼孤焉。大将抱持幼君襁褓之中，〔襁，负儿衣。论语曰：襁负其子。博物志曰：织缕为之，广八寸，长二尺，以约小儿于背上。李奇曰：络也，以缯布为之，络负小儿。孟康曰：小儿褓。师古曰：孟说是。褓，小儿衣。李奇曰：褓，小儿大籍。又齐人名小儿被为褓。襁，举两翻。褓，博抱翻。〕布政施教，海内晏然，虽周公、伊尹无以加也。今帝崩无嗣，大将军惟思可以奉宗庙者，攀援而立大王，〔师古曰：援，引也，音爰。〕其仁厚岂有量哉！臣愿大王事之，敬之，政事壹听之，大王垂拱南面而已。愿留意，常以为念！\"\n\n 　　王至济阳，〔班志，济阳县属陈留郡。杜佑曰。济阳县故城，在曹州冤句县西南。济，子礼翻。〕求长鸣鸡，〔师古曰：鸡之鸣声长者也。范成大曰：长鸣鸡自南诏诸蛮来，形矮而大，鸣声圆长，一鸣半刻，终日啼号不绝。蛮甚贵之，一鸡直银一两。邕州溪洞亦有之。〕道买积竹杖。〔文颖曰：合竹作杖也。〕过弘农，使大奴善以衣车载女子。〔师古曰：凡言大奴者，谓奴之尤长大者也。善，其名也。〕至湖，使者以让相安乐。〔师古曰：使者，长安使人也。让，责也。安乐，史逸其姓。相，息亮翻。乐，音洛。〕安乐告龚遂，遂入问王，王曰：\"无有。\"遂曰：\"即无有，何爱一善以毁行义！请收属吏，以湔洒大王。\"〔师古曰：以善付吏也。湔，澣也。洒，濯也。行，下孟翻。属，之欲翻；下同。湔，子颠翻。洒，先礼翻。〕即捽善属卫士长行法。〔师古曰：卫士长，主卫之官。捽，持头也，音才兀翻。长，知两翻。〕\n\n 　　王到霸上，大鸿胪郊迎，〔胪，陵如翻。〕驺奉乘舆车。王使寿成御，〔寿成，人名，昌邑太仆也。乘，绳证翻；下同。〕郎中令遂参乘。且至广明、东都门，遂曰：\"礼，奔丧望见国都哭。此长安东郭门也。\"〔广明注见上卷元凤元年。三辅黄图：宣平门，长安城东出北头第一门；其外郭名东都门。〕王曰：\"我嗌痛，不能哭。\"〔师古曰：嗌，喉咽也，音益。〕至城门，遂复言；〔复，扶又翻。〕王曰：\"城门与郭门等耳。\"且至未央宫东阙，遂曰：\"昌邑帐在是阙外驰道北，〔文颖曰：吊哭帐也。〕未至帐所，有南北行道，马足未至数步；大王宜下车，乡阙西面伏哭，尽哀止。\"〔乡，读曰向。〕王曰：\"诺。\"到，哭如仪。六月，丙寅，王受皇帝玺绶，袭尊号；〔玺，斯氏翻。绶，音受。〕尊皇后曰皇太后。\n\n 　　壬申，葬孝昭皇帝于平陵。〔平陵，属右扶风，在长安西北七十里。自崩至葬十日。〕\n\n 　　昌邑王既立，淫戏无度。昌邑官属皆征至长安，往往超擢拜官。相安乐迁长乐卫尉。龚遂见安乐，流涕谓曰：\"王立为天子，日益骄溢，谏之不复听。今哀痛未尽，〔师古曰：谓新居丧服。〕日与近臣饮酒【章：甲十五行本\"酒\"作\"食\"；乙十一行本同；孔本同。】作乐，斗虎豹，召皮轩车九旒，〔汉大驾、法驾，前驱有云罕九斿，皮轩，鸾旗。薛综曰：云罕，旌旗名。胡广曰：皮轩，以虎皮为轩。郭璞曰：虎轩，革车，即曲礼\"前有士师则载虎皮\"。师古曰：皮轩之上，以赤皮为重盖，今此制尚存，非用虎皮饰车。〕驱驰东西，所为誖道。〔孔颖达曰：走马谓之驰；策马谓之驱。誖，蒲内翻。师古曰：乖也。〕古制宽，大臣有隐退；今去不得，阳狂恐知，身死为世戮，柰何？君，陛下故相，宜极谏争！\"\n\n 　　王梦青蝇之矢积西阶东，可五六石，以屋版瓦覆之，〔师古曰：版瓦，大瓦也。覆，敷又翻。〕以问遂，遂曰：\"陛下之诗不云乎：〔以昌邑王习诗，故云然。苏林曰：犹言陛下所读之诗也。〕『营营青蝇，止于藩。恺悌君子，毋信谗言。』陛下左侧谗人众多，如是青蝇恶矣。〔师古曰：恶，即矢也。吴越春秋云：越王勾践为吴王尝恶，即其义也。〕宜进先帝大臣子孙、亲近，以为左右。〔近，其靳翻。〕如不忍昌邑故人，〔师古曰：如，若也。〕信用谗谀，必有凶咎。愿诡祸为福，〔师古曰：诡，反也。〕皆放逐之！臣当先逐矣。\"王不听。\n\n 　　太仆丞河东张敞上书谏，〔班表，太仆有两丞。续汉志：丞一人，秩千石。河东郡属并州；按此时河东郡当属司隶。〕曰：\"孝昭皇帝蚤崩无嗣，〔师古曰：蚤，古早字。〕大臣忧惧，选贤圣承宗庙，东迎之日，唯恐属车之行迟。〔师古曰：不欲斥乘舆，故但言属车耳。属，之欲翻。〕今天子以盛年初即位，天下莫不拭目倾耳，观化听风。〔师古曰：言改易视听，欲急闻见善政化也。拭，音式。〕国辅大臣未褒，而昌邑小辇先迁，〔李奇曰：挽辇小臣也。〕此过之大者也。\"王不听。\n\n 　　大将军光忧懑，〔懑，母本翻，又音满，又音闷，烦懑也。〕独以问所亲故吏大司农田延年；延年曰：\"将军为国柱石，〔师古曰：柱者，梁下之柱。石，承柱之础。言大臣负国重任，如屋之柱及其石也。〕审此人不可，何不建白太后，〔建议而白之也。〕更选贤而立之？\"光曰：\"今欲如是，于古尝有此不？\"〔师古曰：光不涉学，故有此问也。不，读曰否。〕延年曰：\"伊尹相殷，废太甲以安宗庙，后世称其忠。〔师古曰：商书太甲篇：太甲既立，不明，伊尹放诸桐也。〕将军若能行此，亦汉之伊尹也。\"光乃引延年给事中，〔给事中，给事禁中也；西汉以为加官。〕阴与车骑将军张安世图计。〔师古曰：图，谋也。〕\n\n 　　王出游，光禄大夫鲁国夏侯胜当乘舆前谏曰：\"天久阴而不雨，臣下有谋上者。陛下出，欲何之？\"〔之，往也。〕王怒，谓胜为祆言，〔祆，与妖同，音于骄翻。〕缚以属吏。〔属，之欲翻。〕吏白霍光，光不举法。光让安世，以为泄语。安世实不言：乃召问胜。胜对言：\"在鸿范传曰：『皇之不极，厥罚常阴，〔汉儒作洪范传，以五事应五行。\"皇之不极，是谓不建，厥罚常阴，时则有下人伐上之疴。\"皇，君也。极，中也。建，立也。人君貌、言、视、听、思五事皆失，不得其中，则不能立万事，失在眊悖，故其咎眊也。王者承天理物，云起于山而弥于天，天气乱，故其罚常阴也。君乱且弱，人之所叛，故有下人伐上之疴也。〕时则有下人伐上者。』恶察察言，〔恶，忌讳也。恶察察言，不敢明言之也。恶，乌路翻。〕故云『臣下有谋』。光、安世大惊，以此益重经术士。侍中傅嘉数进谏，〔数，所角翻。〕王亦缚嘉系狱。\n\n 　　光、安世既定议，乃使田延年报丞相杨敞。敞惊惧，不知所言，汗出洽背，徒唯唯而已。〔师古曰：唯唯者，恭应之辞也。唯，于癸翻。〕延年起，至更衣。〔师古曰：古者延宾必有更衣之处也。更，工衡翻。〕敞夫人遽从东厢谓敞曰：\"此国大事，今大将军议已定，使九卿来报君侯，君侯不疾应，与大将军同心，犹与无决，先事诛矣！\"〔与，读曰豫。先，悉荐翻。〕延年从更衣还，敞夫人与延年参语许诺，\"请奉大将军教令！\"〔师古曰：三人共言，故曰参语。〕\n\n 　　癸巳，光召丞相、御史、将军、列侯、中二千石、大夫、博士会议未央宫。光曰：\"昌邑王行昏乱，恐危社稷，如何？\"群臣皆惊鄂失色，〔师古曰：凡鄂者，皆谓阻碍不依顺也。后字作\"愕\"，其义亦同。〕莫敢发言，但唯唯而已。田延年前，离席按剑〔离，力智翻。〕曰：\"先帝属将军以幼孤，寄将军以天下，以将军忠贤，能安刘氏也。今群下鼎沸，社稷将倾；且汉之传諡常为『孝』者，以长有天下，令宗庙血食也。如汉家绝祀，将军虽死，何面目见先帝于地下乎？今日不议，不得旋踵，〔师古曰：宜速决。〕群臣后应者，臣请剑斩之！\"光谢曰：\"九卿责光是也！天下匈匈不安，光当受难。\"〔师古曰：受其忧责也。难，乃旦翻。〕于是议者皆叩头曰：\"万姓之命，在于将军，唯大将军令！\"〔师古曰：言一听之也。〕\n\n 　　光即与群臣俱见，〔见，贤遍翻。〕白太后，具陈昌邑王不可以承宗庙状。皇太后乃车驾幸未央承明殿，〔未央宫有承明殿，天子于是延儒生、学士。武帝责庄助曰：\"君厌承明之庐\"；西都赋曰：\"承明、金马，着作之庭\"，是也。〕诏诸禁门毋内昌邑群臣。王入朝太后还，乘辇欲归温室，〔晋灼曰：长乐宫有温室殿。三辅黄图：温室殿在未央殿北，武帝建。余谓长乐固亦有温室，但汉诸帝皆居未央，则此当为未央之温室也。〕中黄门宦者各持门扇，〔中黄门属少府黄门令。师古曰：中黄门，谓奄人居禁中，在黄门之内给事者也，比百石。〕王入，门闭，昌邑群臣不得入。王曰：\"何为？\"大将军跪曰：\"有皇太后诏，毋内昌邑群臣！\"〔内，读曰纳。〕王曰：\"徐之，何乃惊人如是！\"光使尽驱出昌邑群臣，置金马门外。车骑将军安世将羽林骑〔将，即亮翻。骑，奇寄翻。〕收缚二百余人，皆送廷尉诏狱。令故昭帝侍中中臣侍守王。光敕左右：\"谨宿卫！卒有物故自裁，〔师古曰：卒，读曰猝。物故，死也。自裁，谓自杀也。〕令我负天下，有杀主名。\"王尚未自知当废，谓左右：\"我故群臣从官安得罪，而大将军尽系之乎？\"〔从，才用翻。师古曰：安，焉也。余谓安得罪，犹言何所得罪也。〕\n\n 　　顷之，有太后诏召王。王闻召，意恐，乃曰：\"我安得罪而召我哉？\"太后被珠襦，〔被，皮义翻。如淳曰：以珠饰襦也。晋灼曰：贯珠以为襦，形若今革襦矣。师古曰：晋说是也。襦，汝朱翻。〕盛服坐武帐中，侍御数百人皆持兵，期门武士陛戟陈列殿下，〔期门属光禄勋，掌执兵送从。武帝为微行，与勇力之士期诸殿门，故曰期门。〕群臣以次上殿，召昌邑王伏前听诏。光与群臣连名奏王，尚书令读奏曰：\"丞相臣敞等〔臣敞下即连名，史以等约言之。〕昧死言皇太后陛下：孝昭皇帝早弃天下，遣使征昌邑王典丧，服斩衰，〔师古曰：典丧，言为丧主也。斩衰，谓缞裳下不缏，直斩割之而已。缏，步千翻。〕无悲哀之心，废礼谊，居道上不素食，〔师古曰：素食，菜食无肉也。言王在道常肉食，非居丧之制也。而郑康成解素食云平常之食，失之远矣。〕使从官略女子载衣车，内所居传舍。始至谒见，〔传，张恋翻。见，贤遍翻。〕立为皇太子，常私买鸡豚以食。受皇帝信玺、行玺大行前，〔孟康曰：汉初有三玺，天子之玺自佩，信玺、行玺在符节台。大行前，昭帝柩前也。韦昭曰：大行，不反之辞也。〕就次，发玺不封。〔师古曰：玺既国器，常当缄封，而王于大行前受之，退还所次，遂尔发漏，更不封之，令凡人皆见，言不重慎。〕从官更持节引内昌邑从官、驺宰、官奴二百余人，常与居禁闼内敖戏。〔更，工衡翻。敖，读曰傲。〕为书曰：『皇帝问侍中君卿：使中御府令高昌奉黄金千斤，赐君卿取十妻。』〔师古曰：昌邑之侍中名君卿也。〕大行在前殿，发乐府乐器，引内昌邑乐人击鼓，歌吹，作俳倡；〔师古曰：俳，优谐戏也。倡，乐人也。倡，音昌。〕召内泰壹、宗庙乐人，悉奏众乐。〔郑氏曰：祭泰一乐人也。余据武帝祠泰一用乐舞，召歌儿作二十五弦及空侯瑟，又采诗夜诵，有赵、代、秦、楚之讴，宗庙乐有文德、昭德、文始、五行之舞，嘉至、永至、登歌、休成之乐，房中祠乐、安世乐、昭容乐、礼容乐，其员八百二十九人。〕驾法驾驱驰北宫、桂宫，〔师古曰：北宫、桂宫并在未央宫北。三辅黄图：桂宫，武帝造，周回十余里，有紫房复道通未央宫。三秦记：未央宫渐台西有桂宫。〕弄彘，斗虎。召皇太后御小马车，〔张晏曰：皇太后所驾游宫中辇车也。汉厩有果下马，高三尺，以驾辇。师古曰：小马可于果下乘之，故曰果下马。〕使官奴骑乘，游戏掖庭中。与孝昭皇帝宫人蒙等淫乱，诏掖庭令：『敢泄言，要斩！』\"〔掖庭令属少府，武帝太初元年更名，本永巷令也。要，与腰同。〕太后曰：\"止！〔师古曰：令且止读奏也。〕为人臣子，当悖乱如是邪！\" 王离席伏。〔悖，蒲内翻。离，力智翻。〕尚书令复读曰：〔复，扶又翻。〕\"取诸侯王、列侯、二千石绶及墨绶、黄绶以并佩昌邑郎官者免奴。〔续汉志：诸侯王赤绶四采，青、黄、缥、绀。列侯紫绶二采，紫、白。二千石青绶三采，青、白、红。千石、六百石墨绶三采，青、赤、绀。四百石、三百石、二百石黄绶。师古曰：免奴，谓奴免放为良人者。〕发御府金钱、刀剑、玉器、采缯，赏赐所与游戏者。与从官、官奴夜饮，湛沔于酒。〔师古曰：湛，读曰沈；又读曰耽。湛沔者，乃荒迷之义也。沔，与湎同。〕独夜设九宾温室，〔师古曰：于温室中设九宾之礼也。〕延见姊夫昌邑关内侯。祖宗庙祠未举，为玺书，使使者持节以三太牢祠昌邑哀王园庙，称『嗣子皇帝』。〔师古曰：时在丧服，故未祠宗庙而私祭昌邑哀王也。余谓贺入继大宗，不当于昌邑哀王称嗣子皇帝，既于礼悖\"三年不祭\"之义，又悖\"为人后者为之子\"之义。〕受玺以来二十七日，使者旁午，〔如淳曰：旁午，分布也。师古曰：一纵一横为旁午，犹言交横也。〕持节诏诸官署征发凡一千一百二十七事。荒淫迷惑，失帝王礼谊，乱汉制度。臣敞等数进谏，不变更，〔数，所角翻。更，工衡翻。〕日以益甚；恐危社稷，天下不安。臣敞等谨与博士议，皆曰：『今陛下嗣孝昭皇帝后，行淫辟不轨。〔辟，读曰僻。〕\"五辟之属，莫大不孝。\"〔孝经：孔子曰：五刑之属三千，其罪莫大于不孝。辟，五刑之辟也。辟，频亦翻。〕周襄王不能事母，春秋曰：\"天王出居于郑，\"由不孝出之，绝之于天下也。〔僖二十四年经书天王出居于郑。公羊传曰：王者无外，此其言出何？不能于母也。〕宗庙重于君，陛下不可以承天序，奉祖宗庙，子万姓，当废！』臣请有司以一太牢具告祠高庙。\"皇太后诏曰：\"可。\"光令王起，拜受诏，王曰：\"闻『天子有争臣七人，虽亡道不失天下。』\"〔引孝经孔子之言。争，读曰诤。亡，古无字通。〕光曰：\"皇太后诏废，安得称天子！\"乃即持其手，解脱其玺组，〔师古曰：即，就也。组，则古翻。说文曰：组，绶属。续汉志：乘舆，黄赤绶四采，黄、赤、绀、缥，长丈有九尺九寸，五百首。〕奉上太后；〔上，时掌翻。〕扶王下殿，出金马门，群臣随送。王西面拜曰：\"愚戆，不任汉事！\"〔戆，陟降翻。任，音壬。〕起，就乘舆副车；〔乘，绳证翻。〕大将军光送至昌邑邸。光谢曰：\"王行自绝于天，臣宁负王，不敢负社稷！愿王自爱，臣长不复左右。\"〔师古曰：言不复得侍见于左右。〕光涕泣而去。\n\n 　　群臣奏言：\"古者废放之人，屏于远方，〔屏，必郢翻，又卑正翻。〕不及以政。〔师古曰：言不豫政令。〕请徙王贺汉中房陵县。\"〔汉中郡属益州。房陵县，唐为房州。〕太后诏归贺昌邑，赐汤沐邑二千户，故王家财物皆与贺；及哀王女四人，各赐汤休邑千户；国除，为山阳郡。〔昌邑国本山阳郡也；今国除，复为郡。〕\n\n 　　昌邑群臣坐在国时不举奏王罪过，令汉朝不闻知，〔朝，直遥翻。〕又不能辅道，〔道，读曰导。〕陷王大恶，皆下狱，诛杀二百余人；〔下，遐嫁翻。〕唯中尉吉、郎中令遂以忠直数谏正，〔数，所角翻。〕得减死，髡为城旦。师王式系狱当死，治事使者责问曰：\"师何以无谏书？\"〔王式时为昌邑王师，以授王诗。治事使者，即治狱使者也。治，直之翻。〕式对曰：\"臣以诗三百五篇朝夕授王，至于忠臣、孝子之篇，未尝不为王反复诵之也；〔为，于伪翻；下同。师古曰：复，音方目翻。〕至于危亡失道之君，未尝不流涕为王深陈之也。臣以三百五篇谏，是以无谏书。\"使者以闻，亦得减死论。\n\n 　　霍光以群臣奏事东宫，太后省政，〔省，悉景翻。〕宜知经术，白令夏侯胜用尚书授太后，迁胜长信少府，〔长信，宫名；少府掌其宫事。班表：长信詹事掌皇太后宫；景帝中六年更名长信少府；平帝元始四年更名长乐少府。张晏曰：以太后所居名也，居长信宫则曰长信少府，居长乐宫则曰长乐少府也。三辅黄图：长信殿在长乐宫，太后常居之。余据表，长信少府后改为长乐少府，则长信、长乐，非两宫也，张说误。〕赐爵关内侯。\n\n 　　初，卫太子纳鲁国史良娣，〔姓谱：史，周史佚之后。师古曰：太子有妃，有良娣，有孺子，凡三等。〕生子进，〔师古曰：进，皇孙之名也。〕号史皇孙。皇孙纳涿郡王夫人，〔涿郡属幽州。王夫人，名翁须。〕生子病已，〔师古曰：盖以夙遭屯难而多病苦，故名病已，欲其速差也；后以为鄙，更改讳询。〕号皇曾孙。皇曾孙生数月，遭巫蛊事，〔见二十二卷武帝征和二年。〕太子三男、一女及诸妻、妾皆遇害，独皇曾孙在，亦坐收系郡邸狱。〔师古曰：汉书仪：郡邸狱，治天下郡国上计者，属大鸿胪。此盖巫蛊狱收系者众，故皇曾孙寄在郡邸狱。〕故廷尉监鲁国丙吉〔班表：廷尉有左、右监，秩千石。丙，姓也。左传齐有丙歜。功臣表有高苑侯丙倩。〕受诏治巫蛊狱，〔治，直之翻。〕吉心知太子无事实，重哀皇曾孙无辜，〔师古曰：重，音直用翻。〕择谨厚女徒渭城胡组、淮阳郭征卿，令乳养曾孙，置闲燥处。〔李奇曰：轻罪，男子守边一岁；女子輭弱不任守，复令作于官，亦一岁；故班史谓之女徒复作。复作者，复为官作，满其本罪月日。班志，渭城县属扶风。师古曰：闲，宽净之处也。燥，高敞也。闲，读曰闲。燥，苏老翻。〕吉日再省视。〔省，悉景翻。〕\n\n 　　巫蛊事连岁不决，武帝疾，来往长杨、五柞宫，〔师古曰：二宫并在盩厔，皆以水名之。水经注：漏水出南山赤谷，东北流迳长杨宫。漏水又东北，耿谷水注之，水发南山耿谷，北流与柳泉合；东北迳五柞宫。〕望气者言长安狱中有天子气，于是武帝遣使者分条中都官诏狱系者，〔师古曰：条，谓疏录之。〕无轻重，一切皆杀之。内谒者令郭穰夜到郡邸狱，〔班表：谒者令属少府。续汉志：主宫中布张诸亵物。汉官云：秩千石。盖当时权为此使。〕吉闭门拒使者不纳，曰：\"皇曾孙在。他人无辜死者犹不可，况亲曾孙乎！\"相守至天明，不得入。穰还，以闻，因劾奏吉。〔劾，户概翻。〕武帝亦寤，曰：\"天使之也。\"因赦天下郡邸狱系者，独赖吉得生。\n\n 　　既而吉谓守丞谁如：\"皇孙不当在官，\"〔孟康曰：郡守丞也，来诣京师邸治狱，姓谁，名如。文颖曰：不当在官，不当在郡邸狱也。师古曰：守丞，守狱官之丞耳，非郡丞也。谁如者，其人名，本作\"谯\"字；言姓，又非也。仲冯曰：守丞，盖郡邸守邸之丞也，与朱买臣传守丞同。〕使谁如移书京兆尹，遣与胡组俱送；京兆尹不受，复还。及组日满当去，皇孙思慕，吉以私钱雇组令留，与郭征卿并养，数月，乃遣组去。后少内啬夫白吉曰：\"食皇孙无诏令。\"〔师古曰：少内，掖庭主府藏之官也。食，读曰饲，诏令无文，无从得其廪具而食之。〕时吉得食米、肉，月月以给皇曾孙。曾孙病，几不全者数焉，吉数敕保养乳母加致医药，〔几，居衣翻。数，所角翻。〕视遇甚有恩惠。吉闻史良娣有母贞君及兄恭，乃载皇曾孙以付之。贞君年老，见孙孤，甚哀之，自养视焉。\n\n 　　后有诏掖庭养视，上属籍宗正。〔应劭曰：掖庭，宫人之官，有令、丞，宦者为之。诏敕掖庭养视之，始令宗正着其属籍。〕时掖庭令张贺，尝事戾太子，思顾旧恩，〔张贺，安世兄也，幸于卫太子。太子败，宾客皆诛，安世上书为贺请，得下蚕室，后为掖庭令。师古曰：顾，念也。〕哀曾孙，奉养甚谨，以私钱供给，教书。既壮，贺欲以女孙妻之。〔妻，千细翻；下同。〕是时昭帝始冠，〔冠，古玩翻。〕长八尺二寸。〔长，直亮翻。〕贺弟安世为右将军，辅政，闻贺称誉皇曾孙，欲妻以女，〔誉，音余。〕怒曰：\"曾孙乃卫太子后也，幸得以庶人衣食县官足矣，勿复言予女事！\"〔复，扶又翻。予，读曰与。〕于是贺止。时暴室啬夫许广汉有女，〔暴室属掖庭令。师古曰：取暴晒为名，盖主织作染练之署。应劭曰：暴室，宫人狱也；今曰薄室。许广汉坐法，腐为宦者，作啬夫也。师古又曰：暴室职务既多，因为置狱，主治罪人，故往往云暴室狱耳；然非狱名。啬夫者，暴室属官，亦犹县乡啬夫。姓谱：许姓出高阳，本自姜姓，炎帝之后，太岳之裔；其后因封国为氏。〕贺乃置酒请广汉，酒酣，为言\"曾孙体近，下乃关内侯，〔师古曰：言曾孙于帝为近亲，纵其人得下劣，犹为关内侯也。为，于伪翻。〕可妻也。\"广汉许诺。明日，妪闻之，怒。〔妪，谓广汉妻也。说文曰：妪，母也，音威遇翻。〕广汉重令人为介，〔师古曰：更令人作媒，结婚姻。重，音直用翻。〕遂与曾孙；贺以家财聘之。曾孙因依倚广汉兄弟及祖母家史氏，受诗于东海澓中翁，〔服虔曰：澓，音福。师古曰：姓澓，字中翁也。澓，房福翻。中，读曰仲。〕高材好学；〔好，呼到翻。〕然亦喜游侠，〔师古曰：，喜，许吏翻。〕斗鸡走狗，【章：甲十五行本\"狗\"作\"马\"；乙十一行本同。】以是具知闾里奸邪，吏治得失。〔治，直吏翻。〕数上下诸陵，〔师古曰：诸陵皆据高敞地为之，县即在其侧。帝每周游往来，去则上，来则下，故言上下诸陵。数，所角翻。上，时掌翻。〕周偏三辅，尝困于莲勺卤中。〔班志，莲勺县属左冯翊。贤曰：故城在同州下邽县东北。如淳曰：为人所困辱也。莲勺县有盐池，纵广十余里，其乡人名为卤中。师古曰：卤者，咸地，今在栎阳县东。今其乡人谓此中为卤盐池。程大昌曰：莲勺，唐下邽县。莲，音辇。勺，音酌。〕尤乐杜、鄠之间〔班志，杜县属京兆；鄠县属扶风。乐，音洛。鄠，音户。〕率常在下杜。〔孟康曰：下杜在长安南。师古曰：即今之杜城。括地志：下杜城在雍州长安县东南九里，古杜伯国。〕时会朝请，舍长安尚冠里。〔文颖曰：以属弟尚亲，故岁时从宗室朝会也。如淳曰：春曰朝，秋曰请。师古曰：尚冠者，长安中里名。帝会朝请之时，即于此里中止息。三辅黄图曰：京兆尹治尚冠里。朝，直遥翻。舍，如字。请，才性翻。〕\n\n 　　及昌邑王废，霍光与张安世诸大臣议所立，未定。丙吉奏记光曰：\"将军事孝武皇帝，受襁褓之属，任天下之寄。〔属，之欲翻。〕孝昭皇帝早崩亡嗣，〔亡，古无字通。〕海内忧惧，欲亟闻嗣主。发丧之日，以大谊立后；所立非其人，复以大谊废之；〔师古曰：虽无嫡嗣，旁立支属，令宗庙有奉，既而恐危社稷，故废黜之，皆以大谊而行也。〕天下莫不服焉。方今社稷、宗庙、群生之命在将军之壹举，窃伏听于众庶，察其所言诸侯、宗室在列位者，未有所闻于民间也。而遗诏所养武帝曾孙名病已在掖庭、外家者，〔苏林曰：外家，犹言在外人民家，不在宫中。晋灼曰：出郡邸狱，归在外家史氏，后入掖庭耳。师古曰：晋说是也。〕吉前使居郡邸时，〔使，疏吏翻。〕见其幼少，至今十八九矣，通经术，有美材，行安而节和。〔行，下孟翻。〕愿将军详大义，参以蓍龟岂宜，〔句断，言参以蓍龟，卜其宜与不宜也。〕褒显先使入侍，〔师古曰：侍太后。〕令天下昭然知之，然后决定大策，天下幸甚！\"杜延年亦知曾孙德美，劝光、安世立焉。\n\n 　　秋，七月，光坐庭中，会丞相以下议【章：甲十五行本\"议\"下有\"定\"字；乙十一行本同；孔本同。】所立，遂复与丞相敞等上奏曰：〔复，扶又翻。上，时掌翻。〕\"孝武皇帝曾孙病已，年十八，师受诗、论语、孝经，躬行节俭，慈仁爱人，可以嗣孝昭皇帝后，奉承祖宗庙，子万姓。〔师古曰：天子以万姓为子，故云子万姓。〕臣昧死以闻！\"〔昧死，冒死也。〕皇太后诏曰：\"可。\"光遣宗正德至曾孙家尚冠里，洗沐，赐御衣；太仆以軨猎车迎曾孙，〔文颖曰：軨猎，小车，前有曲舆，不衣，近世谓之軨猎车。孟康曰：今之载猎车也。前有曲軨，特高大，猎时立其中，格射禽兽。李奇曰：兰舆、轻车也。师古曰：文、李二说是。时未备天子车驾，故且取其轻便耳，非取其高大也。孟说失之。軨，音零。〕就斋宗正府。庚申，入未央宫，见皇太后，封为阳武侯。〔班志，阳武县属河南郡。师古曰：先封侯者，不欲立庶人为天子也。见，贤遍翻。〕已而群臣奏上玺绶，即皇帝位，〔癸巳，废昌邑王。庚申，立宣帝。汉朝无君二十七日，天下不摇。霍光处此，诚难能也。上，时掌翻。〕谒高庙；尊皇太后为太皇太后。\n\n 　　侍御史严延年〔班表：侍御史属御史大夫，员十五人，受公卿奏事，举劾按章。此严非庄助之严，自是一姓；战国时有濮阳严仲子。〕劾奏\"大将军光擅废立主，无人臣礼，不道。\"奏虽寝，然朝廷肃然敬惮之。\n\n 　　八月，己巳，安平敬侯杨敞薨。〔班表，安平侯食邑于汝南。〕\n\n 　　九月，大赦天下。\n\n 　　戊寅，蔡义为丞相。\n\n 　　初，许广汉女适皇曾孙，一岁，生子奭。数月，曾孙立为帝，许氏为倢伃。是时霍将军有小女与皇太后亲，公卿议更立皇后，皆心拟霍将军女，亦未有言。上乃诏求微时故剑。大臣知指，白立许倢伃为皇后。十一月，壬子，立皇后许氏。霍光以后父广汉刑人，不宜君国；岁余，乃封为昌成君。\n\n 　　太皇太后归长乐宫。长乐宫初置屯卫。〔汉太后常居长乐宫。太皇太后自昌邑之废，居未央宫。今宣帝既立，复归长乐宫。乐，音洛。〕\n\n 　　中宗孝宣皇帝上之上〔荀悦曰：讳询，字次卿。讳\"询\"之字曰\"谋\"。应劭曰：諡法：圣善周闻曰宣。余据帝本名病已，元康二年乃更名询。〕\n\n 　　本始元年（戊申，公元前七三年）\n\n 　　春，诏有司论定策安宗庙功。大将军光益封万七千户，与故所食凡二万户。车骑将军富平侯安世以下益封者十人，封侯者五人，赐爵关内侯者八人。〔昭帝始元二年，霍光以捕马何罗功封博陆侯，二千三百五十户，今益封万七千二百户。元凤六年，张安世封富平侯，三千四十户，今益封万六百户。杨敬始封安平侯，七百户，今益封其子忠四千八百四十七户。蔡义始封阳平侯，今益封，通前凡七百户。范明友始封平陵侯，今益封，通前凡二千九百二十户。韩增始绍封龙雒侯，今益封千户。建平侯杜延年始封二千户，今益封二千三百六十户。蒲侯苏昌始封千二十六户，今益封。王谭始绍封宜春侯，今益封，通前凡一千一百八户。魏圣始绍封当涂侯，今益封，通前凡二千二百户。屠耆堂始绍封杜侯，千三百户，今益封。夏侯胜始赐爵关内侯，今益封千户。凡十人。封田广明为昌水侯，赵充国为营平侯，田延年为阳城侯，乐成为爰氏侯，王迁为平丘侯，凡五人。周德、苏武、李光、刘德、韦贤、宋畸、丙吉、赵广汉八人皆赐爵关内侯。〕\n\n 　　大将军光稽首归政，〔稽，音启。〕上谦让不受；诸事皆先关白光，然后奏御。自昭帝时，光子禹及兄孙云皆为中郎将，云弟山奉车都尉、侍中，领胡、越兵，光两女婿为东、西宫卫尉，昆弟、诸婿、外孙皆奉朝请，为诸曹、大夫、骑都尉、给事中，党亲连体，根据于朝廷。及昌邑王废，光权益重，每朝见，上虚己敛容，礼下之已甚。〔胡、越兵，胡骑及越骑也。东、西宫卫尉，长乐卫尉及未央卫尉也。侍中得入禁中，诸曹受尚书奏事，给事中给事禁中，皆加官也。下，胡稼翻。已甚，言过当也。〕\n\n 　　夏，四月，庚午，地震。\n\n 　　五月，凤皇集胶东、禾乘。赦天下，勿收田租赋。\n\n 　　六月，诏曰：\"故皇太子在湖，未有号諡，〔戾太子死事见二十二卷武帝征和二年。〕岁时祠；其议諡，置园邑。\"有司奏请：\"礼，为人后者，为之子也；故降其父母，不得祭，〔师古曰：谓本生之父母也。〕尊祖之义也。陛下为孝昭帝后，承祖宗之祀，愚以为亲諡宜曰悼，〔如淳曰：亲，谓父也。〕母曰悼后；故皇太子諡曰戾，史良娣曰戾夫人。\"〔諡法：不悔前过曰戾；又不思念曰戾。〕皆改葬焉。\n\n 　　秋，七月，诏立燕剌王太子建为广阳王；〔燕王旦死，建为庶人，事见二十三卷昭帝元凤元年。广阳国属幽州，旦死，燕国除，为广阳郡，今因以为国名。剌，音来曷翻。〕立广陵王胥少子弘为高密王。〔封胥子弘为王，加亲亲之恩也。〕\n\n 　　初，上官桀与霍光争权，光既诛桀，遂遵武帝法度，以刑罚痛绳群下，由是俗吏皆尚严酷以为能；而河南太守丞淮阳黄霸独用宽和为名。上在民间时，知百姓苦吏急也，闻霸持法平，乃召为廷尉正；数决疑狱，庭中称平。〔廷尉正，秩千石。\"庭中\"，汉书作\"廷中\"。师古曰：此廷中，谓廷尉之中也。余据通鉴作\"庭中\"，言汉庭之中也。数，所角翻。〕\n\n 　　本始二年（己酉，公元前七二年）\n\n 　　春，大司农田延年有罪自杀。昭帝之丧，大司农僦民军，延年诈增僦直，〔师古曰：僦，谓赁之，与雇直也。僦，子就翻。〕盗取钱三千万，为怨家所告。〔怨，于元翻。〕霍将军召问延年，欲为道地。〔师古曰：为之开通道路，使有安全之地也。〕延年抵曰：〔师古曰：抵，拒讳也。抵，丁礼翻。〕\"无有是事！\"光曰：\"即无事，当穷竟！\"〔师古曰：既无实事，当令有司穷治，尽其理。〕御史大夫田广明谓太仆杜延年曰：\"春秋之义，以功覆过。〔公羊传：僖十七年夏，灭项。孰灭之？齐灭之。曷为不言齐灭之？为桓公讳也。桓公尝有存亡继绝之功，故君子为之讳。〕当废昌邑王时，非田子宾之言，大事不成。〔延年，字子宾，事见上昭帝元平元年。〕今县官出三千万自乞之，何哉？〔师古曰：谓自乞与之也。柳宗元曰：哉，疑辞也。何哉，犹曰何如也。乞，音气。〕愿以愚言白大将军！\"延年言之大将军，大将军曰：\"诚然，实勇士也！当发大议时，震动朝廷。\"光因举手自怃【章：甲十五行本\"怃\"作\"抚\"；乙十一行本同；孔本同。】心曰：\"使我至今病悸。〔师古曰：悸，心动也，音揆。韵略：其季翻。〕谢田大夫晓大司农，通往就狱，得公议之。\"〔师古曰：晓者，告白意指也。通者，从公家通理也。光忿其拒讳，故不佑之。〕田大夫使人语延年。〔语，牛倨翻。〕延年曰：\"幸县官宽我耳，何面目入牢狱，使众人指笑我，卒徒唾吾背乎！\"即闭阁独居斋舍，偏袒，持刀东西步。数日，使者召延年诣廷尉。闻鼓声，自刎死。〔晋灼曰：使者至司农，司农发诏书，故鸣鼓也。师古曰：刎，谓断颈也。刎，武粉翻。〕\n\n 　　夏，五月，诏曰：\"孝武皇帝躬仁谊，厉威武，功德茂盛，而庙乐未称，〔师古曰：称，副也。称，尺证翻。〕朕甚悼焉。其与列侯、二千石、博士议。\"于是群臣大议庭中，〔师古曰：大议，总会议也。此庭中，谓朝廷之中。〕皆曰：\"宜如诏书。\"长信少府夏侯胜独曰：\"武帝虽有攘四夷、广土境之功，然多杀士众，竭民财力，奢泰无度，天下虚耗，百姓流离，物故者半，蝗虫大起，赤地数千里，〔师古曰：言无五谷之苗。〕或人民相食，畜积至今未复；〔畜，读曰蓄。〕无德泽于民，不宜为立庙乐。\"公卿共难胜曰：〔为，于伪翻。难，乃旦翻。〕\"此诏书也。\"胜曰：\"诏书不可用也。人臣之谊，宜直言正论，非苟阿意顺指。议已出口，虽死不悔！\"于是丞相、御史劾奏胜非议诏书，毁先帝，不道；及丞相长史黄霸阿纵胜，不举劾；俱下狱。〔劾，户概翻。下，遐嫁翻。〕有司遂请尊孝武帝庙为世宗庙，奏盛德、文始五行之舞。〔应劭曰：宣帝复采昭德之舞为盛德舞，以尊世宗庙也。诸帝庙皆常奏文始四时五行舞也。〕武帝巡狩所幸郡国皆立庙，如高祖、太宗焉、夏侯胜、黄霸既久系，霸欲从胜受尚书，胜辞以罪死。霸曰：\"朝闻道，夕死可矣。\"〔论语载孔子之言〕胜贤其言，遂授之。系再更冬，〔师古曰：更，历也。更，音工衡翻。〕讲论不怠。\n\n 　　初，乌孙公主死，汉复以楚王戊之孙解忧为公主，妻岑娶。岑娶胡妇子泥靡尚小，岑娶且死，〔复，扶又翻。妻，七细翻。汉书作岑陬。师古曰：岑，音仕林翻。陬，音子侯翻。〕以国与季父大禄子翁归靡，曰：\"泥靡大，以国归之。\"翁归靡既立，号肥王，复尚楚主，生三男、两女。长男曰元贵靡，次曰万年，次曰大乐。昭帝时，公主上书言：\"匈奴与车师共侵乌孙，唯天子幸救之！\"汉养士马，议击匈奴。会昭帝崩，上遣光禄大夫常惠使乌孙。乌孙公主及昆弥皆遣使上书，言：\"匈奴复连发大兵，侵击乌孙。使使谓乌孙，『趣持公主来！』〔趣，读曰促。〕欲隔绝汉。昆弥愿发国精兵五万骑，尽力击匈奴。唯天子出兵以救公主、昆弥！\"先是匈奴数侵汉边，〔先，悉荐翻。〕汉亦欲讨之。秋，大发兵，遣御史大夫田广明为祁连将军，四万余骑，出西河；度辽将军范明友三万余骑，出张掖；前将军韩增三万余骑，出云中；后将军赵充国为蒲类将军，三万余骑，出酒泉；云中太守田顺为虎牙将军，三万余骑，出五原；期以出塞各二千余里。以常惠为校尉，持节护乌孙兵共击匈奴。\n\n 　　本始三年（庚戌，公元前七一年）\n\n 　　春，正月，癸亥，恭哀许皇后崩。〔张晏曰：礼，妇人从夫諡。闵其见杀，故兼二諡。师古曰：共，读曰恭。余据班史，自高后以下皆从夫称之，未尝有諡也。至帝諡孝武卫皇后曰思，亦以其不令终也。至于东都，如光烈、明德，始从夫而加二諡。〕时霍光夫人显欲贵其小女成君，道无从。〔师古曰：从，因也，由也。无由得纳其女。〕会许后当娠，病，女医淳于衍者，〔姓谱：淳于出于姜姓，州公之后。〕霍氏所爱，尝入宫侍皇后疾。衍夫赏为掖庭户卫，〔掖庭户卫，掌卫掖庭门户，户郎主之也。〕谓衍：\"可过辞霍夫人，行为我求安池监。\"〔安池，池名。监，掌池之官。为，于伪翻。〕衍如言报显，显因心生，【章：甲十五行本二字互乙；乙十一行本同；孔本同；张校同；退斋校同。】辟左右，〔师古曰：辟，谓屏去之；音辟。〕字谓衍曰：\"少夫幸报我以事，〔如淳曰：称衍字曰少夫，亲之也。晋灼曰：报我以事，谓求池监也。少，诗照翻。〕我亦欲报少夫，可乎？\"〔晋灼曰：报少夫谋弑许后事。〕衍曰：\"夫人所言，何等不可者！\"〔师古曰：无事而不可。〕显曰：\"将军素爱小女成君，欲奇贵之，愿之累少夫！\"〔师古曰：累，托也，音力瑞翻。〕衍曰：\"何谓邪？\"显曰：\"妇人免乳，大故，十死一生。〔师古曰：免乳，谓产子也。大故，大事也。乳，音人喻翻。〕今皇后当免身，可因投毒药去也，〔师古曰：去，谓除去皇后也；音丘吕翻。〕成君即为皇后矣。如蒙力，事成，富贵与少夫共之。\"衍曰：\"药杂治，常先尝，安可？\"〔师古曰：与众医共杂治之，又有先尝者，何可行毒？治，直之翻。〕显曰：\"在少夫为之耳。将军领天下，谁敢言者！缓急相护，但恐少夫无意耳。\"衍良久曰：\"愿尽力！\"即捣附子，〔附子与天雄、乌喙同出一种，有大毒。〕赍入长安宫。皇后免身后，衍取附子并合大医大丸以饮皇后，〔师古曰：大丸，今泽兰丸之属。合，音合。饮，于禁翻。〕有顷，曰：\"我头岑岑也，药中得无有毒？\"〔师古曰：岑岑，庳闷之意。〕对曰：\"无有。\"遂加烦懑，崩。〔师古曰：懑，音满，又音闷。〕衍出，过见显，相劳问，〔劳，力到翻。〕亦未敢重谢衍。〔师古曰：恐人知觉之。〕后人有上书告诸医侍疾无状者，皆收系诏狱，劾不道。〔劾，户概翻。〕显恐急，即以状具语光，〔语，牛据翻。〕因曰：\"既失计为之，无令吏急衍！\"光大惊，欲自发举，不忍，犹与。〔师古曰：犹与，不决也。与，读曰豫。〕会奏上，光署衍勿论。〔李奇曰：光题其奏也。师古曰：言之于帝，故解释耳，光不自署也。余据霍光传，光薨后，帝始闻毒许后事，光于是时安敢言之于帝邪！李说为是。上，时掌翻。〕显因劝光内其女入宫。\n\n 　　戊辰，五将军发长安。匈奴闻汉兵大出，老弱奔走，敺畜产远遁逃，〔师古曰：敺，与驱同。〕是以五将少所得。〔少，诗沼翻。〕夏，五月，军罢。度辽将军出塞千二百余里，至蒲离候水，〔自张掖出塞。〕斩首、捕虏七百余级。前将军出塞千二百余里，至乌员，〔自云中出塞。师古曰：乌员，地名也；音云。〕斩首、捕虏百余级。蒲类将军出塞千八百余里，西至候山，〔自酒泉出塞。〕斩首、捕虏，得单于使者蒲阴王以下三百余级。闻虏已引去，皆不至期还。天子薄其过，宽而不罪。祈【章：甲十五行本\"祈\"作\"祁\"；乙十一行本同；孔本同。下三见均同。】连将军出塞千六百里，至鸡秩山，〔自西河出塞。〕斩首、捕虏十九级。逢汉使匈奴还者冉弘等，〔姓谱：楚大夫叔山冉之后。案夫子弟子有冉伯牛、冉有。使，疏吏翻。还，从宣翻，又如字。〕言鸡秩山西有虏众，祈连即戒弘，使言无虏，欲还兵。御史属公孙益寿谏，以为不可。祈连不听，遂引兵还。虎牙将军出塞八百余里，至丹余吾水上，〔自五原出塞。〕即止兵不进，斩首、捕虏千九百余级，引兵还。上以虎牙将军不至期，诈增卤获，而祈连知虏在前，逗遛不进，〔孟康曰：逗遛，律语也；谓军行顿止，稽留不进也。师古曰：逗，读与住同；又音豆。〕皆下吏，自杀。擢公孙益寿为侍御史。〔百官表：侍御史员十五人，受公卿奏事、举劾案章。下，遐嫁翻。〕\n\n 　　乌孙昆弥自将五万骑与校尉常惠从西方入，至右谷蠡王庭，〔谷蠡，音鹿黎。〕获单于父行〔行，胡浪翻。〕及嫂、居次、〔晋灼曰：匈奴女号，若言公主也。〕名王、犁污都尉、千长、骑将以下四万级，〔犁污都尉，犁污王之都尉也。师古曰：千长，千人之长。长，知两翻。〕马、牛、羊、驴、橐佗七十余万头。〔师古曰：橐佗，言能负橐囊而驮物也。佗，音徒河翻。考异曰：常惠传，\"四万级\"为\"三万九千人\"，\"七十余万头\"为\"六十余万头\"；今从乌孙传。〕乌孙皆自取所虏获。上以五将皆无功，独惠奉使克获，封惠为长罗侯。〔长罗，侯国，属陈留郡。贤曰：故城在今滑州匡城县东北。〕然匈奴民众伤而去者及畜产远移死亡，不可胜数，〔胜，音升。〕于是匈奴遂衰耗，怨乌孙。\n\n 　　上复遣常惠持金币还赐乌孙贵人有功者。〔复，扶又翻。〕惠因奏请龟兹国尝杀校尉赖丹，未伏诛，请便道击之。帝不许。大将军霍光风惠以便宜从事。〔师古曰：言至前所，专命而行也。风，读曰讽。〕惠与吏士五百人俱至乌孙，还，〔还，从宣翻，又如字；下同。〕过，发西国兵二万人，〔自乌孙还，所过西国皆发其兵。〕令副使发龟兹东国二万人，乌孙兵七千人，从三面攻龟兹。兵未合，先遣人责其王以前杀汉使状。王谢曰：\"乃我先王时为贵人姑翼所误耳，我无罪。\"惠曰：\"即如此，缚姑翼来，吾置王。\"〔师古曰：置，犹放。〕王执姑翼诣惠，惠斩之而还。〔龟兹杀赖丹事，见上卷昭帝元凤四年。〕\n\n 　　大旱。\n\n 　　六月，己丑，阳平节侯蔡义薨。〔阳平属东郡。考异曰：荀纪作\"乙丑\"，误。〕\n\n 　　甲辰，长信少府韦贤为丞相。\n\n 　　大司农魏相为御史大夫。\n\n 　　冬，匈奴单于自将数万骑击乌孙，颇得老弱。欲还，会天大雨雪，〔雨，于具翻。〕一日深丈余，〔深，式鸩翻。〕人民、畜产冻死，还者不能什一。于是丁令乘弱攻其北，〔令，音零。〕乌桓入其东，乌孙击其西，凡三国所杀数万级，马数万匹，牛羊甚众；又重以饿死，〔重，直用翻。〕人民死者什三，畜产什五。匈奴大虚弱，诸国羁属者皆瓦解，攻盗不能理。其后汉出三千余骑为三道，并入匈奴，捕虏得数千人还；匈奴终不敢取当，〔师古曰：当者，报其直。〕滋欲乡和亲，〔师古曰：滋，益也。乡，读曰向。〕而边境少事矣。\n\n 　　是岁，颍川太守赵广汉为京兆尹。颍川俗，豪桀相朋党。广汉为缿筩，〔苏林曰：缿，音项，如瓶，可受投书。孟康曰：筩，竹筩也。如今官密事筩也。师古曰：缿，若今盛钱臧瓶，为小孔，可入而不可出。或缿或筩，皆为此制，而用受书，令投于中也。筩，音同。〕受吏民投书，使相告讦，〔师古曰：面相斥曰讦，音居又翻，又音居谒翻。〕于是更相怨咎，〔更，工衡翻。〕奸党散落，盗贼不敢发。匈奴降者言匈奴中皆闻广汉名，〔降，户江翻。〕由是入为京兆尹。广汉遇吏，殷勤甚备，事推功善，归之于下，行之发于至诚，吏咸愿为用，僵仆无所避。〔师古曰：僵，偃也。仆，顿也。僵，音姜。仆，音赴。〕广汉聪明，皆知其能之所宜，尽力与否；其或负者，辄收捕之，无所逃；案之，罪立具，即时伏辜。尤善为钩距以得事情，〔苏林曰：钩得其情，使不得去也。晋灼曰：钩，致也。距，闭也。使对者无疑，若不问而自知，众莫觉所由以闭，其术为距也。师古曰：晋说是也。〕闾里铢两之奸皆知之。长安少年数人会穷里空舍，〔师古曰：穷里，里中之极隐处。〕谋共劫人；坐语未讫，广汉使吏捕治，具服。其发奸擿伏如神。〔师古曰：擿，谓动发之也；音他狄翻。〕京兆政清，吏民称之不容口。长老传以为自汉兴，治京兆者莫能及。〔长，知两翻。治，直之翻。〕\n\n 　　本始四年（辛亥，公元前七零年）\n\n 　　春，三月，乙卯，立霍光女为皇后；赦天下。初，许后起微贱，登至尊日浅，从官车服甚节俭。及霍后立，轝驾、侍从益盛，〔从，才用翻。〕赏赐官属以千万计，与许后时县绝矣。〔县，读曰悬。〕\n\n 　　夏，四月，壬寅，郡国四十九同日地震，或山崩，坏城郭、室屋，杀六千余人。北海、琅邪坏祖宗庙。〔景帝元年，令郡国各立太祖高皇帝庙、太宗文皇帝庙。坏，音怪。〕诏丞相、御史与列侯、中二千石博问经学之士，有以应变，〔师古曰：谓御塞灾异也。〕毋有所讳。令三辅、太常、内郡国举贤良方正各一人。大赦天下。上素服，避正殿五日。释夏侯胜、黄霸；以胜为谏大夫、给事中，霸为扬州刺史。〔扬州统庐江、九江、会稽、丹阳、豫章等郡。〕\n\n 　　胜为人，质朴守正，简易无威仪，〔易，以豉翻。〕或时谓上为君，误相字于前；〔师古曰：前，天子之前也。君前臣名，不当相呼字也。〕上亦以是亲信之。〔师古曰：知其质朴也。〕尝见，出道上语，〔师古曰：入见天子而以其言为外人道之。见，贤遍翻。〕上闻而让胜，胜曰：\"陛下所言善，臣故扬之。尧言布于天下，至今见诵。臣以为可传，故传耳。\"朝廷每有大议，上知胜素直，谓曰：\"先生建正言，无惩前事！\"〔师古曰：惩，创也。前事，谓坐议庙乐事。〕胜复为长信少府，后迁太子太傅。年九十卒，太后赐钱二百万，为胜素服五日，以报师傅之恩。〔为，于伪翻。〕儒者以为荣。\n\n 　　五月，凤皇集北海安丘、淳于。〔安丘、淳于二县皆属北海郡。安丘，春秋时之渠丘。淳于，春秋之州国。〕\n\n 　　广川王去坐杀其师姬妾十余人，或销铅锡灌口中，或支解，并毒药煮之，令糜尽，废徙上庸；自杀。〔广川王去，景帝子广川惠王越之孙。师古曰：糜，碎也。〕\n\n 　　地节元年（壬子、前六九年）〔应劭曰：以先者地震，山崩、水出，于是改元曰地节，欲令地得其节。〕\n\n 　　春，正月，有星孛于西方。〔孛，蒲内翻。〕\n\n 　　楚王延寿〔景帝立平陆侯礼为楚王，奉元王后，传子道，孙注，曾孙纯；延寿，纯之子也。〕以广陵王胥，武帝子，天下有变，必得立，阴附助之，为其后【严：\"后\"改\"后\"。】母弟赵何齐取广陵王女为妻，因使何齐奉书遗广陵王曰：\"愿长耳目，〔师古曰：言常伺听，勿失几也。取，读曰娶。遗，于季翻。长，如字。〕毋后人有天下！\"〔师古曰：方争天下，勿使在人后。后，户觏翻。〕何齐父长年上书告之，事下有司考验，辞服。〔下，遐嫁翻。〕冬，十一月，延寿自杀。胥勿治。\n\n 　　十二月，癸亥晦，日有食之。\n\n 　　是岁，于定国为廷尉。〔姓谱：周武王子封于邘，子孙以国为氏；其后去\"邑\"，单为\"于\"。〕定国决疑平法，务在哀鳏寡，罪疑从轻，加审慎之心。朝廷称之曰：\"张释之为廷尉，天下无冤民。〔师古曰：言决罪皆当。〕于定国为廷尉，民自以不冤。\"〔师古曰：言知其宽平，皆无冤枉之虑也。〕\n\n 　　地節二年（癸丑，公元前六八年）\n\n 　　春，霍光病笃。车驾自临问，上为之涕泣。〔为，于伪翻。〕光上书谢恩，愿分国邑三千户以封兄孙奉车都尉山为列侯，奉兄去病祀。〔霍去病封冠军侯，子嬗嗣封，薨，无后，国除，故光乞分国邑以封其孙。〕即日，拜光子禹为右将军。三月，庚午，光薨。上及皇太后亲临光丧，中二千石治冢，赐梓宫、葬具皆如乘舆制度，諡曰宣成侯。发三河卒穿复上，〔乘，绳证翻。复，如字。〕置园邑三百家，长、丞奉守；下诏复其后世，〔复，方目翻。〕畴其爵邑，〔应劭曰：畴，等也。〕世世无有所与。〔与，读曰豫。〕\n\n 　　御史大夫魏相上封事〔言事而不欲宣泄，重封上之，故曰封事。汉官曰：凡卓表皆启封；其言密事，得用皂囊。〕曰：\"国家新失大将军，宜显明功臣以填藩国，〔填，古镇字通。〕毋空大位，以塞争权。〔师古曰：大臣位空，则起争夺之权也。塞，悉则翻。〕宜以车骑将军安世为大将军，毋令领光禄勋事；以其子延寿为光禄勋。\"上亦欲用之。夏，四月，戊申，以安世为大司马、车骑将军，领尚书事。〔考异曰：百官表：\"地节三年，四月，戊申，张安世为大司马。七月，戊戌，更为卫将军；霍禹为大司马。七月，壬辰，禹要斩。\"荀纪：\"三年，四月，戊辰，安世为大司马。\"按明年四月无戊辰，七月无戊戌，又不当再言七月。以宣纪、张安世、霍光传考之，安世为司马当在今年，为卫将军当在明年十月，禹死在四年七月，盖年表旁行通连书之，致此误也。〕\n\n 　　凤皇集鲁，群鸟从之。大赦天下。\n\n 　　上思报大将军德，乃封光兄孙山为乐平侯，使以奉车都尉领尚书事。魏相因昌成君许广汉奏封事，言\"春秋讥世卿，〔公羊传：隐三年，夏，四月，辛卯，尹氏卒。尹氏者何？天子之大夫也。其称尹氏何？贬。曷为贬？讥世卿。世卿，非礼也。〕恶宋三世为大夫〔公羊传曰：宋三世无大夫，三世内取也。师古曰：三世，谓襄公、成公、昭公也，内取于国之大夫也。\"为\"，恐当作 \"无\"。恶，乌路翻。〕及鲁季孙之专权，〔鲁自季友立僖公，行父逐东门氏，意如逐昭公，世专鲁国。至哀公，恶季氏之逼而不能去，遂孙于邾。〕皆危乱国家。自后元以来，禄去王室，政由冢宰。今光死，子复为右将军，兄子秉枢机，〔谓领尚书事也。贤曰：枢机，近要之官也。春秋运斗枢曰：北斗，第一天枢，第二璇，第三机也。〕昆弟、诸婿据权势，在兵官，光夫人显及诸女皆通籍长信宫，〔师古曰：通籍，谓禁门之中皆有名籍，恣出入也。应劭曰：籍者，为二尺竹牒，设其年纪、名字、物色，悬之宫门，按省相应，乃得入也。〕或夜诏门出入，骄奢放纵，恐寖不制，〔师古曰：寖，渐也。不制，不可制御也。〕宜有以损夺其权，破散阴谋，以固万世之基，全功臣之世。\"又故事：诸上书者皆为二封，署其一曰\"副\"，领尚书者先发副封，所言不善，屏去不奏。相复因许伯白去副封以防壅蔽。〔屏，必郢翻。去，丘吕翻。〕帝善之，诏相给事中，皆从其议。〔汉三公，九卿皆外朝，今魏相给事中，则得入禁中，预中朝之议。〕\n\n 　　帝兴于闾阎，〔师古曰：闾，里门也。阎，里中门也。言从里巷而即天位也。〕知民事之囏难。〔囏，古艰字。〕霍光既薨，始亲政事，厉精为治，〔治，直吏翻；下同。〕五日一听事。自丞相以下各奉职奏事，敷奏其言，考试功能。〔应劭曰：敷，陈也。各自奏陈其言，然后试之以官，考其功德也。〕侍中、尚书功劳当迁及有异善，厚加赏赐，至于子孙，终不改易。〔师古曰：言各久其职事也。贡父曰：至于子孙，谓赏赐逮及子孙也，非谓侍中、尚书官至子孙不改易也。〕枢机周密，品式备具，上下相安，莫有苟且之意。及拜刺史、守、相、辄亲见问，观其所由，退而考察所行以质其言，〔师古曰：质，正也。〕有名实不相应，必知其所以然。常称曰：\"庶民所以安其田里而亡叹息愁恨之心者，政平讼理也。〔师古曰：讼理，言所讼见理而无冤滞也。亡，古无字通。〕与我共此者，其唯良二千石乎！\"〔师古曰：谓郡守、诸侯相。〕以为太守，吏民之本，数变易则下不安；〔数，所角翻。〕民知其将久，不可欺罔，乃服从其教化。故二千石有治理效，辄以玺书勉厉，增秩、赐金，或爵至关内侯；公卿缺，则选诸所表，以次用之。〔师古曰：所表，谓增秩、赐金、爵也。〕是以汉世良吏，于是为盛，称中兴焉。\n\n 　　匈奴壶衍鞮单于死，弟左贤王立为虚闾权渠单于，以右大将女为大阏氏，而黜前单于所幸颛渠阏氏。〔颛渠阏氏，单于之元妃也；其次为大阏氏。将，即亮翻。阏氏，音烟支。〕颛渠阏氏父左大且渠怨望。〔且，子闾翻。〕是时汉以匈奴不能为边寇，罢塞外诸城以休百姓。〔师古曰：外城，塞外诸城也，如光禄塞、受降城、遮虏障等城是也。〕单于闻之，喜，召贵人谋，欲与汉和亲。左大且渠心害其事，曰：\"前汉使来，兵随其后。今亦效汉发兵，先使使者入。\"乃自请与呼卢訾王各将万骑，南旁塞猎，相逢俱入。〔訾，子移翻。旁，步浪翻。〕行未到，会三骑亡降汉，言匈奴欲为寇。〔降，户江翻。〕于是天子诏发边骑屯要害处，使大将军监治众等四人〔师古曰：治众者，军监之名。余据军监位次军正。〕将五千骑，分三队，出塞各数百里，捕得虏各数十人而还。时匈奴亡其三骑，不敢入，即引去。是岁，匈奴饥，人民、畜产死什六七，又发两屯各万骑以备汉。其秋，匈奴前所得西嗕居左地者，〔孟康曰：嗕，音辱，匈奴种。师古曰：嗕，音奴独翻。余谓西嗕自是一种，为匈奴所得，使居左地耳，非匈奴种也。〕其君长以下数千人皆驱畜产行，与瓯脱战，所杀伤甚众，遂南降汉。 \n",
    "资治通鉴第二十五卷-汉纪一十七": "　　汉纪十七　起阏逢摄提格，尽屠维协洽，凡六年。\n\n 　　中宗孝宣皇帝上之下地节三年（甲寅，公元前六七年）\n\n 　　春，三月，诏曰：\"盖闻有功不赏，有罪不诛，虽唐、虞不能【章：甲十五行本\"能\"下有\"以\"字；乙十一行本同；孔本同。】化天下。今胶东相王成，劳来不怠，〔师古曰：谓劝勉招怀百姓。劳，郎到翻。来，郎代翻。〕流民自占八万余口，〔师古曰：隐度名数而来附业也。占，音之赡翻。〕治有异等之效。〔师古曰：异于常等。治，直吏翻。〕其赐成爵关内侯，秩中二千石。\"未及征用，会病卒官。〔卒，子恤翻。〕后诏使丞相、御史问郡、国上计长史、守丞以攻令得失。〔贡父曰：郡使守丞，国使长史，皆一物也，故总言郡、国上计长史、守丞。后汉百官志：诸侯王相如太守，长史如郡丞。又边郡有丞，元有长史；长史上计无疑矣。上，时掌翻。〕或对言：\"前胶东相成伪自增加以蒙显赏。\"是后俗吏多为虚名云。\n\n 　　夏，四月，戊申，立子奭为皇太子，以丙吉为太傅，太中大夫疏广为少傅。〔疏，姓也。考异曰：荀纪立皇太子在去年四月戊申，汉书旧本亦然。颜师古据疏广及丙吉传，并云\"地节三年立皇太子\"，知在此年者是也。〕封太子外祖父许广汉为平恩侯。〔平恩，侯国，属魏郡。宋白曰：魏为县，属广平郡；唐属洺州；有平恩川。〕又封霍光兄孙中郎将云为冠阳侯。〔恩泽侯表，冠阳侯食邑于南阳郡。〕\n\n 　　霍显闻立太子，恕恚不食，欧血，曰：〔恚，于避翻。欧，乌口翻。〕\"此乃民间时子，安得立！即后有子，反为王邪？\"复教皇后令毒太子。皇后数召太子赐食，保、阿辄先尝之；〔保母、阿母也。复，扶又翻。数，所角翻。〕后挟毒不得行。\n\n 　　五月，甲申，丞相贤以老病乞骸骨；赐黄金百斤、安车、驷马，罢就第。丞相致仕自贤始。\n\n 　　六月，壬辰，以魏相为丞相。辛丑，丙吉为御史大夫，疏广为太子太傅，广兄子受为少傅。\n\n 　　太子外祖父平恩侯许伯，以为太子少，白使其弟中郎将舜监护太子家。〔许伯，即许广汉，称伯者，盖尊之也。少，诗照翻。监，古衔翻。〕上以问广，广对曰：\"太子，国储副君，师友必于天下英俊，不宜独亲外家许氏。且太子自有太傅、少傅，官属已备，今复使舜护太子家，示陋，〔师古曰：言独亲外家，示天下以浅陋。复，扶又翻。〕非所以广太子德于天下也。\"上善其言，以语魏相，〔语，牛倨翻。〕相免冠谢曰：\"此非臣等所能及。\"广由是见器重。\n\n 　　京师大雨雹，大行丞东海萧望之上疏，言大臣任政，一姓专权之所致。〔据望之传，为大行治礼丞。〕上素闻望之名，拜为谒者。时上博延贤俊，民多上书言便宜，辄下望之问状；〔下，遐稼翻。〕高者请丞相、御史、〔师古曰：望之以其人所言之状请于丞相、御史，或以奏闻，即见超擢。〕次者中二千石试事，满岁以状闻；〔师古曰：试令行其所言之事，或以诸他职事试之。刘仲冯曰：观其意共是一条，不当中分，却烦解说也，颜说非也。高者则令丞相、御史试事，岁满各以状闻，误断其文尔。余谓高者则请丞相、御史试事，次者中二千石试事，文意固是一贯，而分高、次，则非误断也。〕下者报闻，罢。〔其言不可用，故报闻而罢归田里也。〕所白处奏皆可。〔师古曰：当主上之意也。处，昌吕翻。〕\n\n 　　冬，十月，诏曰：\"乃者九月壬申地震，朕甚惧焉。有能箴朕过失，及贤良方正直言极谏之士，以匡朕之不逮，毋讳有司！〔师古曰：箴，戒也。匡，正也。李奇曰：讳，避也。虽有司在显职，皆言其过，勿避之。〕朕既不德，不能附远，是以边境屯戍未息。今复饬兵重屯，久劳百姓，〔师古曰：饬，整也。复，扶又翻；下同。〕非所以绥天下也。其罢车骑将军、右将军屯兵！\"又诏：\"池籞未御幸者，假与贫民。〔苏林曰：折竹，以绳绵连禁御，使人不得往来，律名为籞。服虔曰：籞在池水中作室，可用栖鸟，鸟入中则捕之。应劭曰：池者，陂池也。籞者，禁苑也。臣瓒曰：籞者，所以养鸟也。设为藩落，周覆其上，令鸟不得出，犹苑之畜兽，池之畜鱼也。师古曰：苏、应二说是。〕郡国宫馆勿复修治。〔治，直之翻；下同。〕流民还归者，假公田，贷种食，〔师古曰：贷，音吐戴翻。种，五谷种也，音之勇翻。〕且勿算事。\"〔师古曰：不出算赋及给徭役。〕\n\n 　　霍氏骄侈纵横。〔横，户孟翻。〕太夫人显，广治第室，作乘舆辇，加画，绣絪冯，黄金涂；韦絮荐轮，〔如淳曰：絪，亦茵。冯，谓所冯者也；以黄金涂饰之。师古曰：茵，蓐也。以绣为茵冯，而黄金涂于辇也。晋灼曰：御辇以韦缘轮，着之以絮。师古曰：取其行安，不摇动也。冯，与凭同。着，音张吕翻。〕侍婢以五采丝挽显游戏第中；〔师古曰：挽，谓牵引车辇也，音晚。〕与监奴冯子都乱。〔师古曰：监奴，谓奴之监知家务者。〕而禹、山亦并缮治第宅，走马驰逐平乐馆。云当朝请，数称病私出，〔乐，音洛。朝，直遥翻。请，才性翻。数，所角翻；下同。〕多从宾客，张围猎黄山苑中，使仓头奴上朝谒，〔文颖曰：朝当用谒，不自行而令奴上谒者也。师古曰：上谒，若今参见尊贵而通人也。孔颖达曰：汉家仆隶谓之苍头，以苍巾为饰，异于民也。上，时掌翻。〕莫敢谴者。显及诸女昼夜出入长信宫殿中，亡期度。〔师古曰：长信宫，上官太后所居。亡，古无字通。〕\n\n 　　帝自在民间，闻知霍氏尊盛日久，内不能善。既躬亲朝政，御史大夫魏相给事中。显谓禹、云、山：\"女曹不务奉大将军余业，〔师古曰：女，音汝。曹，辈也。〕今大夫给事中，他人壹间女，能复自救邪！\"〔间，古苋翻。复，扶又翻；下同。〕后两家奴争道，〔师古曰：谓霍氏及御史家。〕霍氏奴入御史府，欲躢太夫门；御史为叩头谢，乃去。〔躢，与蹋同。为，于伪翻。〕人以谓霍氏，〔师古曰：告语也。〕显等始知忧。\n\n 　　会魏大夫为丞相，数燕见言事；〔见，贤遍翻；下同。〕平恩侯与侍中金安上等径出入省中。时霍山领尚书，上令吏民得奏封事，不关尚书，群臣进见独往来，〔师古曰：谓各各得尽言于上也。〕于是霍氏甚恶之。〔恶，乌路翻。〕上颇闻霍氏毒杀许后而未察，乃徙光女婿度辽将军、未央卫尉、平陵侯范明友为光禄勋，〔功臣侯表，平陵侯食邑于南阳郡之武当县。〕出次壻诸吏、中郎将、羽林监任胜为安定太守。〔任，音壬。守，式又翻；下同。〕数月，复出光姊壻给事中、光禄大夫张朔为蜀郡太守，群孙婿中郎将王汉为武威太守。顷之，复徙光长女婿长乐卫尉邓广汉为少府。戊戌，更以张安世为卫将军，两宫卫尉、城门、北军兵属焉。〔两宫，未央、长乐也。城门，京城十二门屯兵也。北军，北军八校兵也。更，工衡翻。〕以霍禹为大司马，冠小冠，〔大司马大将军，冠武弁大冠。今贬禹，故使冠小冠。冠小之冠，古玩翻。〕亡印绶；〔亡，古无字通。〕罢其屯兵官属，特使禹官名与光俱大司马者。〔苏林曰：特，但也。〕又收范明友度辽将军印绶，但为光禄勋；及光中女壻赵平为散骑、骑【章：甲十五行本\"骑\"字不重；乙十一行本同；孔本同。】都尉、光禄大夫，将屯兵，又收平骑都尉印绶。〔散骑、骑都尉，以骑都尉而加散骑官也。百官表云：散骑、中常侍，皆加官；中常侍得入禁中，散骑骑并乘舆车。如淳曰：自列侯下至郎中，皆得有散骑及中常侍加官，是时散骑及中常侍各自一官，无员也。中，读曰仲。〕诸领胡、越骑、羽林及两宫卫将屯兵，悉易以所亲信许、史子弟代之。\n\n 　　初，孝武之世，征发烦数，百姓贫耗，穷民犯法，奸轨不胜，〔数，所角翻。胜，音升，又如字。〕于是使张汤、赵禹之属，条定法令，作见知故纵、监临部主之法，〔师古曰：见知人犯法不举告，为故纵；而所监临部主有罪，并连坐之也。监，古衔翻。〕缓深、故之罪，〔孟康曰：孝武欲急刑，吏深害及故入人罪者，皆宽缓之也。〕急纵、出之诛。〔师古曰：吏释罪人，疑以为纵，出则急诛之，亦言尚酷。〕其后奸猾巧法转相比况，禁罔寖密，律令烦苛，文书盈于几阁，典者不能偏睹。是以郡国承用者驳，〔师古曰：不晓其指，用意不同也。〕或罪同而论异，奸吏因缘为市，〔师古曰：弄法而受财，若市贾之交易。〕所欲活则傅生议，〔傅，读曰附。〕所欲陷则予死比，〔师古曰：比，以例相比况也。〕议者咸冤伤之。\n\n 　　廷尉史巨鹿路温舒上书曰：臣闻齐有无知之祸而桓公以兴，〔齐襄公为公子无知所杀，雍廪复杀无知，齐国大乱，桓公自莒入立。〕晋有骊姬之难而文公用伯；〔晋献公信骊姬之谗，杀世子申生，逐公子重耳、夷吾，而立骊姬之子奚齐、卓子，皆为里克所杀。夷吾入立，复为秦所执，既而归之，卒，而子圉嗣。秦纳重耳，子圉死，而文公遂霸诸侯。难，乃旦翻。伯，读曰霸。〕近世赵王不终，诸吕作乱，而孝文为太宗。〔事见十三卷。〕繇是观之，祸乱之作，将以开圣人也。夫继变乱之后，必有异旧之恩，此贤圣所以昭天命也。往者昭帝即世无嗣，昌邑淫乱，乃皇天所以开至圣也。臣闻春秋正即位，大一统而慎始也。〔春秋之法，继弑君不言即位，继正即位，正也。〕陛下初登至尊，与天合符，宜改前世之失，正始受命之统，涤烦文，除民疾，以应天意。臣闻秦有十失，其一尚存，治狱之吏是也。〔治，直之翻。〕夫狱者，天下之大命也，死者不可复生，绝者不可复属。〔复，扶又翻。师古曰：属，连也，音之欲翻。〕书曰：『与其杀不辜，宁失不经。』〔师古曰：虞书大禹谟载咎繇之言。辜，罪也。经，常也。言人命至重，治狱宜慎，宁失不常之过，不滥杀无罪之人，所以崇宽恕也。〕今治狱吏则不然，上下相敺，〔敺，与驱同。〕以刻为明，深者获公名，平者多后患。故治狱之吏皆欲人死，非憎人也，自安之道在人之死。是以死人之血，流离于市，被刑之徒，比肩而立，〔被，皮义翻。〕大辟之计，岁以万数。〔辟，毗亦翻。〕此仁圣之所以伤也，太平之未洽，凡以此也。夫人情，安则乐生，〔乐，音洛。〕痛则思死，棰楚之下，何求而不得！故囚人不胜痛，则饰辞以示之；〔胜，音升。〕吏治者利其然，则指导以明之；〔治，直吏翻。〕上奏畏却，则锻练而周内之。〔上，时掌翻。晋灼曰：精熟周悉，致之法中也。师古曰：却，退也。畏为上所却退。却，丘略翻。〕盖奏当之成，〔师古曰：当，谓处其罪也。〕虽皋陶听之，犹以为死有余辜。〔师古曰：皋陶作士，善听狱讼，故以为喻也。陶，音遥。〕何则？成练者众，文致之罪明也。故俗语曰：『画地为狱，议不入；刻木为吏，期不对。』〔师古曰：画狱、木吏，尚不入对，况真实乎！期，犹必也。议必不入对。〕此皆疾吏之风，北痛之辞也。唯陛下省法制，宽刑罚，则太平之风可兴于世。\"上善其言。\n\n 　　十二月，诏曰：\"间者吏用法巧文寖深，是朕之不德也。夫决狱不当，使有罪兴邪，不辜蒙戮，〔晋灼曰：当重而轻，使有罪者起邪恶之心也。师古曰：有罪者更兴邪恶，无辜者反陷重刑，是决狱不平故也。当，丁浪翻。〕父子悲恨，朕甚伤之！今遣廷史与郡鞠狱，任轻禄薄，〔如淳曰：廷史，廷尉史也。以囚辞决狱事为鞠，谓疑狱也。李奇曰：鞠，穷也。狱事穷竟也。师古曰：李说是也。〕其为置廷尉平，秩六百石，员四人。其务平之，以称朕意！\"于是每季秋后请谳时，〔为，于伪翻。称，尺证翻。谳，语蹇翻。又鱼战翻，又鱼列翻，议狱也。〕上常幸宣室，斋居而决事，〔如淳曰：宣室，布政教之室也。重用刑，故斋戒以决事。晋灼曰：未央宫中有宣室殿。师古曰：晋说是也。贾谊传亦云\"受厘坐宣室\"，盖其殿在前殿之侧也，斋则居之。〕狱刑号为平矣。\n\n 　　涿郡太守郑昌上疏言：\"今明主躬垂明听，虽不置廷平， 狱将自正；若开后嗣，不若删定律令。〔师古曰：删，刊也；有不便者则刊而除之。〕律令一定，愚民知所避，奸吏无所弄矣。今不正其本，而置廷平以理其末，政衰听怠，则廷平将召权而为乱首矣。\"〔孟康曰：召，求也。招致权着己也，犹卖弄也。师古曰：孟说是也。〕\n\n 　　昭帝时，匈奴使四千骑田车师。及五将军击匈奴，〔事见上卷本始三年。〕车师田者惊去，车师复通于汉；匈奴怒，召其太子军宿，欲以为质。军宿，焉耆外孙，不欲质匈奴，亡走焉耆，车师王更立子乌贵为太子。〔复，扶又翻；下同。质，音致。走，音奏。更，工衡翻。〕及乌贵立为王，与匈奴结婚姻，教匈奴遮汉道通乌孙者。\n\n 　　是岁，侍郎会稽郑吉与校尉司马憙，〔会，古外翻。憙，许吏翻。〕将免刑罪人田渠犁，积谷，〔罪人免其刑，使屯田。〕发城郭诸国兵万余人〔西域诸国，有逐水草与匈奴同俗者，谓之行国；其城居者，谓之城郭诸国也。〕与所将田士千五百人共击车师，破之；车师王请降。〔降，户江翻。〕匈奴发兵攻车师；吉、憙引兵北逢之，匈奴不敢前。吉、憙即留一候与卒二十人留守王，吉等引兵归渠犁。〔考异曰：西域传云\"地节二年\"；以匈奴传校之，知在三年。〕车师王恐匈奴兵复至而见杀也，乃轻骑奔乌孙。吉即迎其妻子，传送长安。〔传，知恋翻。〕匈奴更以车师王昆弟兜莫为车师王，收其余民东徙，不敢居故地；而郑吉始使吏卒三百人往田车师地以实之。〔为下元康二年匈奴争车师张本。〕\n\n 　　上自初即位，数遣使者求外家；〔数，所角翻。〕久远，多似类而非是。是岁，求得外祖母王媪〔文颖曰：幽州及汉中皆谓老妪曰媪。师古曰：媪，女老称也；音乌老翻。〕及媪男无故、武。〔无故及武，皆媪子也。〕上赐无故、武爵关内侯。旬日【章：甲十五行本\"日\"作\"月\"；乙十一行本同；孔本同。】间，赏赐以巨万计。\n\n 　　地節四年（乙卯，公元前六六年）\n\n 　　春，二月，赐外祖母号为博平君；〔据外戚传，\"以博平、蠡吾二县为汤沐邑\"；而地理志，博平县属东郡〕封舅无故为平昌侯，〔平昌，侯国属平原郡。〕武为乐昌侯。〔乐昌，侯国属东郡。恩泽侯表，武封乐昌侯，食邑于汝南。〕\n\n 　　夏，五月，山阳、济阴雹如鸡子，深二尺五寸，〔深，式浸翻。〕杀二十余人，飞鸟皆死。\n\n 　　诏：\"自今子有匿父母、妻匿夫、孙匿大父母，皆勿治。\"\n\n 　　立广川惠王孙文为广川王。〔本始四年，广川王去以罪自杀；今复立文，嗣封王。〕\n\n 　　霍显及禹、山、云自见日侵削，数相对啼泣自怨。〔数，所角翻。〕山曰：\"今丞相用事，县官信之，尽变易大将军时法令，发扬大将军过失。又，诸儒生多窭人子，〔师古曰：窭，贫而无礼。孔颖达曰：贫无可为礼谓之窭，音其羽翻。〕远客饥寒，喜妄说狂言，〔喜，许吏翻。〕不避忌讳，大将军常雠之。〔师古曰：言嫉之如仇雠也。〕今陛下好与诸儒生语，〔好，呼到翻。〕人人自书对事，多言我家者。尝有上书言我家昆弟骄恣，其言绝痛；山屏不奏。后上书者益黠，尽〔屏，必郢翻。黠，下八翻。〕奏封事，辄使中书令出取之，不关尚书，益不信人。又闻民间讙言『霍氏毒杀许皇后』，〔师古曰：讙，众声也；音许爰翻。毒许后事见上卷本始三年。〕宁有是邪？\"显恐急，即具以实告禹、山、云。禹、山、云惊曰：\"如是，何不早告禹等！县官离散、斥逐诸婿，用是故也。此大事，诛罚不小，柰何？\"于是始有邪谋矣。\n\n 　　云舅李竟所善张赦，见云家卒卒，〔师古曰：卒，读曰猝，忽遽之貌也。〕谓竟曰：\"今丞相与平恩侯用事，可令太夫人言太后，〔太夫人，谓霍显。上官太后，霍氏外孙也。〕先诛此两人；移徙陛下，在太后耳。\"长安男子张章告之，事下廷尉、〔下，遐稼翻。〕执金吾，捕张赦等。后有诏，止勿捕。山等愈恐，相谓曰：\"此县官重太后，故不竟也。〔师古曰：重，难也。竟，穷竟其事也。〕然恶端已见，〔见，贤遍翻。〕久之犹发，发即族矣，不如先也。\"〔师古曰：言先反。〕遂令诸女各归报其夫，皆曰：\"安所相避！\"〔师古曰：言无处相避，当受祸也。〕\n\n 　　会李竟坐与诸侯王交通，辞语及霍氏，有诏：\"云、山不宜宿卫，免就第。\"山阳太守张敞上封事曰：\"臣闻公子季友有功于鲁，赵衰有功于晋，田完有功于齐，皆畴其庸，延及子孙。终后田氏篡齐，赵氏分晋，季氏颛鲁。〔鲁公子季友，杀庆父，立僖公，以安鲁国，遂世为上卿，专鲁国之政。晋公子重耳出亡，赵衰从，及其反国，伯诸侯，衰皆有功，遂世为晋卿，有军行；至赵鞅，遂与智、韩、魏分晋国。田完自陈奔齐，桓公礼而用之，桓公之伯，完与有功；其后陈成子得齐国之政，至田和，遂篡齐而有之。〕故仲尼作春秋，迹盛衰，讥世卿最甚。乃者大将军决大计，安宗庙，定天下，功亦不细矣。夫周公七年耳，〔周公辅成王七年而反政于成王。〕而大将军二十岁，〔自武帝后元二年至地节二年，适二十岁。〕海内之命断于掌握。〔断，丁乱翻。〕方其隆盛时，感动天地，侵迫阴阳。朝臣宜有明言曰：『陛下褒宠故大将军以报功德足矣。间者辅臣颛政，贵戚太盛，君臣之分不明，〔分，扶问翻。〕请罢霍氏三侯皆就第；及卫将军张安世，宜赐几杖归休，时存问召见，〔见，贤遍翻。〕以列侯为天子师。』明诏以恩不听，群臣以义固争而后许之，天下必以陛下为不忘功德而朝臣为知礼，〔朝，直遥翻；下同。〕霍氏世世无所患苦。今朝廷不闻直声，〔师古曰：言朝臣不进直言以陈其事。〕而令明诏自亲其文，非策之得者也。〔师古曰：言失计也。〕今两侯已出，人情不相远，以臣心度之，〔度，徒洛翻。〕大司马及其枝属必有畏惧之心。夫近臣自危，非完计也。臣敞愿于广朝白发其端，直守远郡，〔师古曰：直，读曰值。朝，直遥翻。〕其路无由。唯陛下省察！\"〔省，悉井翻。〕上甚善其计，然不召也。\n\n 　　禹、山等家数有妖怪，〔数，所角翻。妖，于骄翻。〕举家忧愁。山曰：\"丞相擅减宗庙羔、菟、鼃，可以此罪也！\"〔如淳曰：高后时定令，辄有擅议宗庙者弃市。师古曰：羔菟、鼃，所以供祭也。菟，吐故翻。鼃，古蛙字。〕谋令太后为博平君置酒，〔为，于伪翻。〕召丞相、平恩侯以下，使范明友、邓广汉承太后制引斩之，因废天子而立禹。约定，未发，云拜为玄菟太守，〔菟，同都翻。〕太中大夫任宣为代郡太守。会事发觉，秋，七月，云、山、明友自杀。显、禹、广汉等捕得；禹要斩，〔要，古腰字通。〕显及诸女昆弟皆弃市；与霍氏相连坐诛灭者数十家。太仆杜延年以霍氏旧人，亦坐免官。八月，己酉，皇后霍氏废，处昭台宫。〔师古曰：在上苑中。处，昌吕翻。〕乙丑，诏封告霍氏反谋者男子张章、期门董忠、左曹杨恽、〔百官表：侍中、左、右曹皆加官。晋灼曰：汉仪注：诸吏、给事中日上朝谒，平尚书奏事，分为左、右曹。恽，于粉翻。〕侍中金安上、史高皆为列侯。〔章为博成侯。忠，高昌侯。恽，平通侯。安上，都成侯。高为桨陵侯。〕恽，丞相敞子；安上，车骑将军日磾弟子；高，史良娣兄子也。\n\n 　　初，霍氏奢侈，茂陵徐生曰：\"霍氏必亡。夫奢则不逊，不逊则【章：甲十五行本\"则\"作\"必\"；乙十一行本同；张校同。】侮上。侮上者，逆道也，在人之右，〔师古曰：右，上也。〕众必害之。霍氏秉权日久，害之者多矣；天下害之，而又行以逆道，不亡何待！\"及上疏言：\"霍氏泰盛，陛下即爱厚之，宜以时抑制，无使至亡！\"书三上，辄报闻。〔汉制：上书不行者，辄报闻，罢。〕其后霍氏诛灭，而告霍氏者皆封，人为徐生上书曰：\"臣闻客有过主者，〔为，于伪翻。过，古禾翻。〕见其灶直突，傍有积薪，客谓主人：『更为曲突，〔突，灶突囱也。更，工衡翻。〕远徙其薪，不者且有火患！』主人嘿然不应。俄而家果失火，邻里共救之，幸而得息。于是杀牛置酒，谢其邻人，灼烂者在于上行，〔师古曰：灼，谓被烧炙者也。行，户郎翻。〕余各以功次坐，而不录言曲突者。人谓主人曰：『乡使听客之言，不费牛酒，终亡人患。〔乡，读曰向。亡，古无字通。〕今论功而请宾，曲突徙薪无恩泽，焦头烂额为上客邪？』主人乃寤而请之。今茂陵徐福，数上书言霍氏且有变，宜防绝之。乡使福说得行，〔数，所角翻。乡，读曰向。〕则国无裂土出爵之费，臣无逆乱诛灭之败。往事既已，而福独不蒙其功，唯陛下察之，贵徙薪曲突之策，使居焦发灼烂之右！\"上乃赐福帛十匹，后以为郎。\n\n 　　帝初立，谒见高庙，〔见，贤遍翻。〕大将军光骖乘，〔汉制，大驾，大将军骖乘。乘，绳证翻；下同。〕上内严惮之，若有芒刺在背。后车骑将军张安世代光骖乘，天子从容肆体，甚安近焉。〔从，千容翻。师古曰：肆，于也，展也。近，其靳翻。〕及光身死而宗族竟诛，故俗传霍氏之祸萌于骖乘。〔师古曰：萌，谓始生也。〕后十二岁，霍后复徙云林馆，〔复，扶又翻；下同。〕乃自杀。\n\n 　　班固赞曰：霍光受襁褓之托，任汉室之寄，匡国家，安社稷，拥昭，立宣，虽周公、阿衡何以加此！〔师古曰：阿衡，伊尹官号也。阿，倚也。衡，平也。言天子所倚，群下取平也。〕然光不学亡术，〔亡，古无字通。〕暗于大理；阴妻邪谋，〔晋灼曰：不扬其过也。〕立女为后，湛溺盈溢之欲，〔湛，读曰沈。〕以增颠覆之祸，死财三年，宗族诛夷，哀哉！\n\n 　　臣光曰：霍光之辅汉室，可谓忠矣；然卒不能庇其宗，何也？〔卒，子恤翻。〕夫威福者，人君之器也；人臣执之，久而不归，鲜不及矣。〔鲜，息浅翻。〕以孝昭之明，十四而知上官桀之诈，固可以亲政矣。况孝宣十九即位，聪明刚毅，知民疾苦，而光久专大柄，不知避去，多置私【章：甲十五行本\"私\"作\"亲\"；乙十一行本同；孔本同。】党，充塞朝廷，〔塞，悉则翻。〕使人主蓄愤于上，吏民积怨于下，切齿侧目，待时而发，其得免于身幸矣，况子孙以骄侈趣之哉！〔趣，读曰促。〕虽然，向使孝宣专以禄秩赏赐富其子孙，使之食大县，奉朝请，亦足以报盛德矣；乃复任之以政，授之以兵，及事丛衅积，更加裁夺，遂至怨惧以生邪谋，岂徒霍氏之自祸哉？亦孝宣酝酿以成之也。昔鬭椒作乱于楚，〔楚若敖之支庶为鬭氏。〕庄王灭其族而赦箴尹克黄，以为子文无后，何以劝善。〔事见左传宣四年。子文，斗谷于菟也。箴尹，楚官名。克黄，子文之孙。箴，之金翻。〕夫以显、禹、云、山之罪，虽应夷灭，而光之忠勋不可不祀；遂使家无噍类，〔噍，才肖翻。〕孝宣亦少恩哉！\n\n 　　九月，诏减天下盐贾。〔贾，读曰价。〕又令郡国岁上系囚以掠笞若瘐死者，〔上，时掌翻。苏林曰：瘐，病也。囚徒病，律名为瘐。如淳曰：律，囚以饥寒而死曰瘐。师古曰：瘐，病，是也；此言囚或以掠笞及饥寒及疾病而死，如说非也。瘐，音庾，或作\"愈\"，其音亦同。或读作\"瘦\"，误。据本纪，\"瘐死\"上有\"饥寒\"二字。掠，音亮。〕所坐县、名、爵、里，〔汉书本纪作\"名县爵里\"师古曰：名者，其人名也；县，所属县也；爵，其身之官爵也；里，所居邑里也。〕丞相、御史课殿最以闻。〔师古曰：凡言殿最者，殿，后也，课居后也；最，凡要之首也，课居先也。殿，音丁见翻。〕\n\n 　　十二月，清河王年坐内乱废，迁房陵。〔武帝元光二年，立清河王义以嗣代孝王后。年，义之孙也。〕\n\n 　　是岁，北海太守庐江朱邑以治行第一入为大司农，〔行，下孟翻。〕勃海太守龚遂入为水衡都尉。先是，勃海左右郡岁饥，〔师古曰：左右，谓侧近相次者。先，悉荐翻。〕盗贼并起，二千石不能禽制。上选能治者，〔治，直之翻；下同。〕丞相、御史举故昌邑郎中令龚遂，上拜为勃海太守。召见，〔见，贤遍翻。〕问：\"何以治勃海，息其盗贼？\"对曰：\"海濒遐远，〔师古曰：濒，涯也，音频，又音宾。〕不霑圣化，其民困于饥寒而吏不恤，故使陛下赤子盗弄陛下之兵于潢池中耳。〔师古曰：赤子，犹言初生，幼小之意也。婴孩初生体赤，故曰赤子。积水曰潢，音黄。〕今欲使臣胜之邪，将安之也？\"〔师古曰：胜，谓以威力克而杀之。安，谓以德化抚而安之。〕上曰：\"选用贤良，固欲安之也。\"遂曰：\"臣闻治乱民犹治乱绳，不可急也；唯缓之，然后可治。〔治，直之翻。〕臣愿丞相、御史且无拘臣以文法，得一切便宜从事。\"上许焉，加赐黄金赠遣。乘传至勃海界，〔传，知恋翻。〕郡闻新太守至，发兵以迎。遂皆遣还。移书敕属县：\"悉罢逐捕盗贼吏，诸持鉏、钩、田器者〔师古曰：钩，镰也。〕皆为良民，吏毋得问；持兵者乃为贼。\"遂单车独行至府。盗贼闻遂教令，即时解散，弃其兵弩而持钩、鉏，于是悉平，民安土乐业。〔乐，音洛。〕遂乃开仓廪假贫民，〔师古曰：假，谓给与。〕选用良吏尉安牧养焉。遂见齐俗奢侈，好末技，〔好，呼到翻。技，渠绮翻。〕不田作，乃躬率以俭约，劝民务农桑，各以口率种树畜养。〔遂令民口种一树榆，百本，五十本葱，一畦韭；家三母彘，五鸡。畜，许六翻。〕民有带持刀剑者，使卖剑买牛，卖刀买犊，曰：\"何为带牛佩犊！\"劳来循行，〔劳，力到翻。来，力代翻。行，下孟翻。〕郡中皆有畜积，狱讼止息。〔通鉴书龚遂自勃海入为列卿，因叙其政绩。〕\n\n 　　乌孙公主女为龟兹王绛宾夫人。绛宾上书言：\"得尚汉外孙，愿与公主女俱入朝。\"〔朝，直遥翻。〕\n\n 　　元康元年（丙辰，公元前六五年）\n\n 　　春，正月，龟兹王及其夫人来朝；皆赐印绶，夫人号称公主，赏赐甚厚。\n\n 　　初作杜陵。徙丞相、将军、列侯、吏二千石、訾百万者杜陵。〔时以京兆杜县东原上为初陵，更名杜县曰杜陵。訾，读曰赀。〕\n\n 　　三月，诏以凤皇集泰山、陈留，甘露降未央宫，赦天下。\n\n 　　有司复言悼园宜称尊号曰皇考；〔本始元年，諡亲曰悼，置园邑。复，扶又翻。〕夏，五月，立皇考庙。\n\n 　　冬，置建章卫尉。〔未央、长乐、建章、甘泉皆有卫尉，各掌其宫门卫屯兵。〕\n\n 　　赵广汉好用世吏子孙新进年少者，〔师古曰：言旧吏家子孙，而其人后出求进，又年少也。好，呼到翻。少，诗照翻。〕专厉强壮蠭气，〔师古曰：蠭与锋同，言锋锐之气。〕见事风生，无所回避，〔师古曰：风生，言其速疾不可当也。回，曲也。〕率多果敢之计，莫为持难，终以此败。广汉以私怨论杀男子荣畜，〔初，广汉客私酤酒长安市，丞相吏逐去。客疑男子苏贤言之，以语广汉，案贤。贤父上书讼罪，广汉坐贬秩；疑其邑子荣畜教令，以他法论杀畜。荣，姓也；周有荣公，子孙以为氏。〕人上书言之，事下丞相、御史按验。〔下，遐稼翻；下同。〕广汉疑丞相夫人杀侍婢，欲以此胁丞相，丞相按之愈急。广汉乃将吏卒入丞相府，召其夫人跪庭下受辞，〔师古曰：受其对辞也。〕收奴婢十余人去。丞相上书自陈，事下廷尉治，实丞相自以过谴笞傅婢，出至外第乃死，不如广汉言。帝恶之，〔恶，乌路翻。〕下广汉廷尉狱。吏民守阙号泣者数万人：〔号，户刀翻。〕\"臣生无益县官，愿代赵京兆死，使牧养小民！\"〔汉书本传，\"臣生\"之上有\"或言\"二字。【章：甲十五行本\"臣\"上正有\"或言\"二字；乙十一行本同；孔本同；退斋校同。】广汉竟坐要斩。〔要，与腰同。考异曰：本纪：\"元康二年，冬，广汉有罪要斩。\"百官表：\"本始三年，广汉为京兆尹；六年，要斩。元康元年，守京兆尹、彭城太守遗。\"按广汉传，司直萧望之劾奏广汉摧辱大臣，望之自司直为平原太守。元康元年，自平原太守为少府。然则广汉死当在元康元年，本纪误也。广汉传又云：\"地节三年七月，丞相婢自绞死。\"盖婢死已数年，而广汉追发其事也。〕广汉为京兆尹，廉明，威制豪强，小民得职，〔师古曰：得职，各得其常所也。〕百姓追思歌之。\n\n 　　是岁，少府宋畴坐议\"凤皇下彭城，未至京师，不足美\"，贬为泗水太傅。〔傅泗水王综。〕\n\n 　　上选博士、谏大夫通政事者补郡国守相，以萧望之为平原太守。望之上疏曰：\"陛下哀愍百姓，恐德之不究，〔师古曰：究，竟也。谓周偏于天下。〕悉出谏官以补郡吏。朝无争臣，则不知过，〔朝，直遥翻。争，读曰诤。〕所谓忧其末而忘其本者也。\"上乃征望之入守少府。\n\n 　　东海太守河东尹翁归，以治郡高第入为右扶风。翁归为人，公廉明察，郡中吏民贤、不肖及奸邪罪名尽知之。县县各有记籍，自听其政；〔师古曰：言决断诸县奸邪之事不委令、长也。〕有急名少缓之。吏民小解，辄披籍。〔服虔曰：披有罪者籍也。师古曰：解，读曰懈。〕取人必于秋冬课吏大会中及出行县，〔师古曰：于大会之中及行县时，则取罪人以警众。行，下孟翻。下改行、以行，同。〕不以无事时。其有所取也，以一警百。吏民皆服，恐惧，改行自新。其为扶风，选用廉平疾奸吏以为右职，〔职居诸吏之上，为右职。〕接待有【章：甲十五行本\"有\"作\"以\"；乙十一行本同；孔本同。】礼，好恶与同之；〔好，呼到翻。恶，乌路翻。〕其负翁归，罚亦必行。然温良谦退，不以行能骄人，故尤得名誉于朝廷。\n\n 　　初，乌孙公主少子万年有宠于莎车王。〔班书，莎车国王治莎车城，去长安九千九百五十里。莎，苏禾翻。〕莎车王死而无子，时万年在汉，莎车国人计，欲自托于汉，又欲得乌孙心，上书请万年为莎车王。汉许之，遣使者奚充国送万年。〔姓谱：奚姓，夏车正奚仲之后。〕万年初立，暴恶，国人不说。〔说，读曰悦；下同。〕\n\n 　　上令群臣举可使西域者，前将军韩增举上党冯奉世以卫候使持节送大宛诸国客至伊循城。〔卫候，卫士候也。伊循城在鄯善国，汉于其中置屯田吏士。使，疏吏翻。〕会故莎车王弟呼屠征与旁国共杀其王万年及汉使者奚充国，自立为王。时匈奴又发兵攻车师城，不能下而去。莎车遣使扬言\"北道诸国已属匈奴矣\"，〔扬言，谓宣扬其言于外也。〕于是攻劫南道，与歃盟畔汉，从鄯善以西皆绝不通。〔歃，色甲翻。鄯，上扇翻。〕都护郑吉、校尉司马憙皆在北道诸国间，奉世与其副严昌计，以为不亟击之，则莎车日强，其势难制，必危西域，遂以节谕告诸国王，因发其兵，南北道合万五千人，进击莎车，攻拔其城。莎车王自杀，传其首诣长安，更立他昆弟子为莎车王。〔更，工衡翻。〕诸国悉平，威振西域，奉世乃罢兵以闻。帝召见韩增曰：\"贺将军所举得其人。\"\n\n 　　奉世遂西至大宛；大宛闻其斩莎车王，敬之异于他使，得其名马象龙而还。〔师古曰：言马形似龙者。仲冯曰：此马名曰象龙也。宛，于元翻。还，从宣翻，又如字。〕上甚说，〔说，读曰悦。〕议封奉世。丞相、将军皆以为可，独少府萧望之以为\"奉世奉使有指，〔师古曰：本为送诸国客。〕而擅【章：甲十五行本\"擅\"下有 \"矫\"字；乙十一行本同；孔本同。】制违命，发诸国兵，虽有功效，不可以为后法。即封奉世，开后奉使者利以奉世为比，〔师古曰：比，必寐翻。余谓当音毗寐翻。〕争逐发兵，要功万里之外，〔师古曰：逐，竞也。要，一遥翻。〕为国家生事于夷狄，渐不可长。〔为，于伪翻。长，知两翻。〕奉世不宜受封。\"上善望之议，以奉世为光禄大夫。\n\n 　　元康二年（丁巳，公元前六四年）\n\n 　　春，正月，赦天下。\n\n 　　上欲立皇后，时馆陶主母华倢伃〔馆陶县属魏郡。华，户化翻。倢伃，音接予；下同。〕及淮阳宪王母张倢伃、楚孝王母卫倢伃皆爱幸。〔淮阳宪王，钦。楚孝王，嚣。〕上欲立张倢伃为后；久之，惩艾霍氏欲害皇太子，〔艾，音乂。〕乃更选后宫无子而谨慎者，二月，乙丑，立长陵王倢伃为皇后，令母养太子；封其父奉光为邛成侯。〔恩泽侯表，邛成侯食邑于济阴。邛，渠容翻。〕后无宠，希得进见。〔见，贤遍翻。〕\n\n 　　五月，诏曰：\"狱者，万民之命。能使生者不怨，死者不恨，则可谓文吏矣。今则不然。用法或持巧心，析律贰端，深浅不平，〔师古曰：析，分也。谓分破律条，妄生端绪，以出入人罪。〕奏不如实，上亦亡由知，〔师古曰：上者，天子自谓也。亡，古无字通。〕四方黎民将何仰哉！二千石各察官属，勿用此人。吏或擅兴傜役，饰厨传，称过使客，〔韦昭曰：厨，谓饮食。传，谓传舍。言修饰意气，以称过使而已。师古曰：使人及宾客来者，称其意而遣之，令过去也。传，知恋翻。称，音尺孕翻。过者，过度之过也。〕越职逾法以取名誉，譬如践薄冰以待白日，岂不殆哉！〔师古曰：殆，危也。〕今天颇被疾疫之灾，朕甚愍之，其令郡国被灾甚者〔被，皮义翻。〕毋出今年租赋。\"\n\n 　　又曰：\"闻古天子之名，难知而易讳也；其更讳询。\"〔易，以豉翻。更，工衡翻。〕\n\n 　　匈奴大臣皆以为\"车师地肥美，近匈奴，〔近，其靳翻。〕使汉得之，多田积谷，必害人国，不可不争\"，由是数遣兵击车师田者。〔数，所角翻。〕郑吉将渠犁田卒七千余人救之，为匈奴所围。吉上言：\"车师去渠犁千余里，汉兵在渠犁者少，势不能相救，愿益田卒。\"上与后将军赵充国等议，欲因匈奴衰弱，出兵击其右地，使不得【章：甲十五行本\"得\"作\"敢\"；乙十一行本同；孔本同。】复扰西域。〔复，扶又翻。〕\n\n 　　魏相上书谏曰：\"臣闻之：救乱诛暴，谓之义兵，兵义者王。敌加于己，不得已而起者，谓之应兵，兵应者胜；争恨小故，不忍愤怒者，谓之忿兵，兵忿者败；利人土地、货宝者，谓之贪兵，兵贪者破；恃国家之大，务【章：甲十五行本\"务\"作\"矜\"；乙十一行本同；孔本同；熊校同。】民人之众，欲见威于敌者，〔见，贤遍翻。〕谓之骄兵，兵骄者灭。此五者，非但人事，乃天道也。间者匈奴尝有善意，所得汉民，辄奉归之，未有犯于边境；虽争屯田车师，不足致意中。〔谓不足介意也。〕今闻诸将军欲兴兵入其地，〔丞相不预中朝之议，故言闻诸将军。大将军、车骑将军、前、后、左、右将军，皆中朝官。〕臣愚不知此兵何名者也！今边郡困乏，父子共犬羊之裘，食草莱之实，常恐不能自存，难以动兵。〔师古曰：不可以兵事动之也。〕『军旅之后，必有凶年，』〔师古曰：此引老子道经之语。〕言民以其愁苦之气伤阴阳之和也。出兵虽胜，犹有后忧，恐灾害之变因此以生。今郡国相多不实选，〔师古曰：言不得其人。〕风俗尤薄，水旱不时。按今年【章：甲十五行本\"年\"下有\"计\"字；乙十一行本同；孔本同。】子弟杀父兄、妻杀夫者凡二百二十二人，臣愚以为非小变也。今左右不忧此，〔师古曰：左右，谓近臣在天子左右者。〕乃欲发兵报纤介之忿于远夷，殆孔子所谓『吾恐季孙之忧不在颛臾而在萧墙之内也』。\"〔师古曰：论语，季氏将伐颛臾，孔子谓冉有、季路曰云云，故相引之。颛臾，鲁附庸国。萧墙者，屏墙也。〕上从相言，止遣长罗侯常惠将张掖、酒泉骑往车师，迎郑吉及其吏士还渠犁。召故车师太子军宿在焉耆者，立以为王；尽徙车师国民令居渠犁，遂以车师故地与匈奴。以郑吉为卫司马，使护鄯善以西南道。\n\n 　　魏相好观汉故事及便宜章奏，〔师古曰：既观国家故事，又观前人所奏便宜之章也。好，呼到翻。〕数条汉兴已来国家便宜行事及贤臣贾谊、晁错、董仲舒等所言，奏请施行之。〔数，所角翻。〕相敕掾史按事郡国，及休告，从家还至府，辄白四方异闻。或有逆贼、风雨灾变，郡不上，相辄奏言之。〔上，时掌翻。〕与御史大夫丙吉同心辅政，上皆重之。\n\n 　　丙吉为人深厚，不伐善。自曾孙遭遇，〔师古曰：遭遇，谓升大位也。〕言【章：甲十五行本\"言\"作\"吉\"；乙十一行本同；孔本同；熊校同。】绝口不道前恩，故朝廷莫能明其功也。会掖庭宫婢则令民夫上书，自陈尝有阿保之功，〔师古曰：谓未为宫婢时有旧夫，见在俗间者。〕章下掖庭令考问，〔下，遐稼翻。〕则辞引使丙吉知状。掖庭令将则诣御史府以视吉，〔师古曰：视，读曰示。〕吉识，谓则曰：汝尝坐养皇曾孙不谨，督笞汝，〔师古曰：督，谓视察之。〕汝安得有功！独渭城胡组、淮阳郭征卿有恩耳。\"分别奏组等共养劳苦状。〔别，彼列翻。共，居用翻。养，弋亮翻。〕诏吉求组、征卿；已死，有子孙，皆受厚赏。诏免则为庶人，赐钱十万。上亲见问，然后知吉有旧恩而终不言，上大贤之。\n\n 　　帝以萧望之经明持重，议论有余，材任宰相，〔师古曰：任，堪也。〕欲详试其政事，复以为左冯翊。〔宋白曰：冯，辅也。翊，佐也。义取辅佐京师。复，扶又翻；下同。〕望之从少府出为左迁，〔少府，正九卿；三辅禄秩视九卿，故为左迁。〕恐有不合意，即移病。〔师古曰：移病，谓移书言病。一曰：以病而移居。余谓前说是。〕上闻之，使侍中成都侯金安上谕意曰：所用皆更治民以考功。〔功臣表及霍光传皆作\"都成侯\"，此承望之本传之误。师古曰：更，犹经历也。更，工衡翻。治，直之翻。〕君前为平原太守日浅，故复试之于三辅，非有所闻也。\"望之即起视事。〔师古曰：所闻，谓闻其短失。〕\n\n 　　初，掖庭令张贺数为弟车骑将军安世称皇曾孙之材美及征怪；〔师古曰：征，证也。数，所角翻。为，于伪翻。〕安世辄绝止，以为少主在上，〔少，诗照翻。〕不宜称述曾孙。及帝即位而贺已死，上谓安世曰：\"掖庭令平生称我，将军止之，是也。\"上追思贺恩，欲封其冢为恩德侯，〔师古曰：身死追封，故曰封冢也。〕置守冢二百家。贺有子蚤死，子安世小男彭祖。〔师古曰：子者，言养以为子也。〕彭祖又小与上同席研书指，欲封之，先赐爵关内侯。安世深辞贺封；又求损守冢户数，稍减至三十户。上曰：\"吾自为掖庭令，非为将军也！\"〔为，于伪翻。〕安世乃止，不敢复言。\n\n 　　上心忌故昌邑王贺，赐山阳太守张敞玺书，令谨备盗贼，察往来过客；〔昌邑王废归昌邑，国除，为山阳郡，故令太守谨察之。〕毋下所赐书。〔师古曰：密令警察，不欲宣露也。下，遐稼翻。〕敞于是条奏贺居处，〔处，昌吕翻。〕着其废亡之效〔师古曰：着，明也。〕曰：\"故昌邑王为人，青黑色，小目，鼻末锐卑，少须眉，身体长大，疾痿，行步不便。〔少，诗沼翻。师古曰：痿，风痹疾也，音人隹翻。〕臣敞尝与之言，欲动观其意，即以恶鸟感之曰：『昌邑多枭。』故王应曰：『然。前贺西至长安，殊无枭；复来，东至济阳，乃复闻枭声。』〔枭，不孝鸟，一名流离。诗注：少好而长丑。尔雅作\"鶹\"；草木疏曰：枭也，大则食其母。刘子曰：炎州有鸟曰枭，伛伏其子，百日而长；羽翼既成，食母而飞。盖稍长从母索食，母无以应，从是而死。汉使东郡送枭，五月五日作枭羹以赐百官。音坚尧翻，又于骄翻。乃复，扶又翻。〕察故王衣服、言语、跪起，清狂不惠。〔苏林曰：凡狂者阴阳脉尽浊；今此人不狂似狂者，故言清狂也。或曰：色理清徐而心不慧曰清狂；清狂，如今白痴者也。韩子曰：心不能审得失之地，则谓之狂。〕臣敞前言：『哀王歌舞者张修等十人无子，留守哀王园，〔贺父髆，諡哀王。〕请罢归。』故王闻之曰：『中人守园，疾者当勿治，〔治，直之翻。〕相杀伤者当勿法，欲令亟死。太守柰何而欲罢之？』其天资喜由乱亡，终不见仁义如此。\"〔师古曰：喜，好也。由，从也。喜，许吏翻。〕上乃知贺不足忌也。\n\n 　　元康三年（戊午，公元前六三年）\n\n 　　春，三月，诏封故昌邑王贺为海昏侯。〔海昏县属豫章郡，后汉分立建昌县。宋白曰：今建昌县，旧海昏县也；宋元嘉二年，废海昏县，移建昌居焉。考异曰：王子侯表，贺以四月壬子封。宣纪，贺封在丙吉之前。按是岁四月癸亥朔，无壬子，表误。〕\n\n 　　乙未，诏曰：\"朕微眇时，御史大夫丙吉、中郎将史曾、史玄、长乐卫尉许舜、侍中、光禄大夫许延寿皆与朕有旧恩，及故掖庭令张贺，辅导朕躬，修文学经术，恩惠卓异，厥功茂焉。诗不云乎：『无德不报』，〔师古曰：大雅抑之诗。〕封贺所子弟子侍中、中郎将彭祖为阳都侯，追赐贺諡曰阳都哀侯，吉为博阳侯，曾为将陵侯，玄为平台侯，舜为博望侯，延寿为乐成侯。\"〔地理志，城阳国有阳都县。恩泽侯表，博阳食邑于汝南郡之南顿县。平台属常山郡。博望属南阳郡。乐成侯食邑于南阳平氏。〕贺有孤孙霸，年七岁，拜为散骑、中郎将，赐爵关内侯。〔散，悉亶翻。骑，奇寄翻。〕故人下至郡邸狱复作〔师古曰：复，扶目翻。〕尝有阿保之功者，皆受官禄、田宅、财物，各以恩深浅报之。\n\n 　　吉临当封，病；上忧其不起，将使人就加印绋而封之，及其生存也。〔应劭曰：吉时疾不能起，欲如君视疾，加朝服拖绅，就封之也。师古曰：绋，系印之组也；音弗。〕太子太傅夏侯胜曰：\"此未死也！臣闻有阴德者必飨其乐，以及子孙。〔乐，音洛。〕今吉未获报而疾甚，非其死疾也。\"后病果愈。\n\n 　　张安世自以父子封侯，在位太盛，乃辞禄，诏都内别藏张氏无名钱以百万数。〔文颖曰：都内，主藏官也。张晏曰：安世以还官，官不簿也。百官表：大司农属官有都内令、丞。〕安世谨慎周密，每定大政，已决，辄移病出。闻有诏令，乃惊，使吏之丞相府问焉。自朝廷大臣，莫知其与议也。〔与，读曰豫。〕尝有所荐，其人来谢，安世大恨，以为\"举贤达能，岂有私谢邪！\"绝弗复为通。〔师古曰：有欲谢者皆不通也。一曰：告此人而绝之，更不与相见也。复，扶又翻；下同。为，于伪翻。余谓绝弗为通者，安世敕其阍人之辞也。〕有郎功高不调，〔师古曰：调，选也，音徒钓翻。〕自言安世，安世应曰：\"君之功高，明主所知，人臣执事何长短，而自言乎！\"绝不许。已而郎果迁。〔师古曰：安世外阳距之而实令其迁。〕安世自见父子尊显，怀不自安，为子延寿求出补吏，〔为，于伪翻；下同。〕上以为北地太守；岁余，上闵安世年老，复征延寿为左曹、太仆。〔以太仆而加左曹官也。〕\n\n 　　夏，四月，丙子，立皇子钦为淮阳王。皇太子年十二，通论语、孝经。太傅疏广谓少傅受曰：\"吾闻『知足不辱，知止不殆。』〔师古曰：此老子之言而广引之。〕今仕宦至二千石，官成名立，如此不去，惧有后悔。\"即日，父子俱移病，上疏氙骸骨。上皆许之，加赐黄金二十斤，皇太子赠以五十斤。公卿故人设祖道供张东都门外，〔供，居共翻。张，竹亮翻。〕送者车数百两。〔两，音亮。〕道路观者皆曰：\"贤哉二大夫！\"或叹息为之下泣。\n\n 　　广、受归乡里，〔广、受，东海兰陵人。〕日令其家卖金共具，〔师古曰：日日设之也。共，读曰供；下同。〕请族人、故旧、宾客，与相娱乐。〔乐，音洛；下同。〕或劝广以金为子孙颇立产业者，〔为，于伪翻。〕广曰：\"吾岂老誖不念子孙哉！〔师古曰：誖，惑也，音布内翻。〕顾自有旧田庐，〔师古曰：顾，思念也。〕令子孙勤力其中，足以共衣食，与凡人齐。今复增益之以为赢余，但教子孙怠堕耳。贤而多财，则损其志；愚而多财，则益其过。且夫富者众之怨也，吾既无以教化子孙，不欲益其过而生怨。又此金者，圣主所以惠养它臣也，故乐与乡党、宗族共飨其赐，以尽吾余日，不亦可乎！\"于是族人悦服。\n\n 　　颍川太守黄霸使邮亭、乡官皆畜鸡、豚，〔师古曰：邮亭，书舍，谓传送文书所止处，亦如今之驿馆矣。乡官者，乡所治处也。沈约曰：汉制：五家为伍，伍长主之；二五为什，什长主之；十什为里，里魁主之；十里为亭，亭长主之；十亭为乡，有乡佐、三老、有秩、啬夫、游徼各一人：乡佐、有秩主赋税；三老主教化；啬夫主争讼；游徼主奸非。畜，吁玉翻；下同。〕以赡鳏、寡、穷者；然后为条教，置父老、师帅、伍长，〔帅，所类翻。长，知两翻；下同。〕班行之于民间，劝以为善防奸之意，及务耕桑、节用、殖财、种树、畜养，去浮淫之费。〔去，羌吕翻；下同。〕其治，米盐靡密，〔师古曰：米盐，言杂而且细。〕初若烦碎，然霸精力能推行之。吏民见者，语次寻绎，〔师古曰：绎，谓抽引而出也。〕问他阴伏以相参考，聪明识事，吏不知所出，〔师古曰：不知其用何术也。〕咸称神明，豪厘不敢有所欺。奸人去入他郡，盗贼日少。霸力行教化而后诛罚，〔师古曰：力，犹勤也。言先以德化于下，若有弗从，然后用到罚也。后，户遘翻。〕务在成就全安长吏。〔师古曰：不欲易代及损伤之也。〕许丞老，病聋，督邮白欲逐之。〔如淳曰：许县丞。据地理志，许县属颍川郡。郡有郡督邮，分部属县。〕霸曰：\"许丞廉吏，虽老，尚能拜起送迎，正颇重听何伤！且善助之，毋失贤者意！\"或问其故，霸曰：\"数易长吏，〔数，所角翻。〕送故迎新之费，及奸吏因缘，绝簿书，盗财物，〔师古曰：缘，因也。因交代之际而弃匿簿书，以盗官物。〕公私费耗甚多，皆当出于民。所易新吏又未必贤，或不如其故，徒相益为乱。凡治道，去泰其者耳。\"霸以外宽内明，得吏民心，户口岁增，治为天下第一，〔治，直之翻。〕征守京兆尹。顷之，坐法，连贬秩；有诏复归颍川为太守，以八百石居。〔太守秩二千石；连贬，故以八百石居。〕\n\n 　　元康四年（己未，公元前六二年）\n\n 　　春，正月，诏：\"年八十以上，非诬告、杀伤人，他皆勿坐。\"〔师古曰：诬告人及杀伤人，皆如旧法；其余则不论。〕\n\n 　　右扶风尹翁归卒，家无余财。秋，八月，诏曰：\"翁归廉平乡正，〔乡，读曰向。〕治民异等。〔治，直之翻。〕其赐翁归子黄金百斤，以奉祭祀。\"\n\n 　　上令有司求高祖功臣子孙失侯者，得槐里公乘周广汉等百三十六人，皆赐黄金二十斤，复其家，令奉祭祀，世世勿绝，〔公乘，爵第八。复，方目翻。考异曰：宣纪：\"元康元年，五月，复高皇帝功臣绛侯周勃等百三十六人家子孙。四年，又赐功臣适后黄金人二十斤。\"按功臣表，诏复家者皆云\"元康四年\"，其数非一，不容尽误；盖纪误耳。〕\n\n 　　丙寅，富平敬侯张安世薨。\n\n 　　初，扶阳节侯韦贤薨，〔恩泽侯表，扶阳侯食邑于沛郡萧县。諡法：好廉自克曰节。〕长子弘有罪系狱，〔弘为太常，坐宗庙事系狱。〕家人矫贤令，以次子大河都尉玄成为后。〔服虔曰：今东平郡也。本为济东国，国除，为大河郡。师古曰：矫，托也。〕玄成深知其非贤雅意，即阳为病狂，卧便利，妄笑语，昏乱。〔师古曰：便利，大小便，音毗连翻。〕既葬，当袭爵，以狂不应召。大鸿胪奏状，章下丞相、御史按验。〔下，遐稼翻。〕按事丞相史乃与玄成书〔师古曰：即按验玄成事者。〕曰：\"古之辞让，必有文义可观，故能垂荣于后。今子独坏容貌，蒙耻辱为狂痴，光曜暗而不宣，〔坏，音怪。暗，读与暗同。〕微哉子之所托名也！〔李奇曰：名，声名也。〕仆素愚陋，过为丞相执事，〔师古曰：过，犹谬也。〕愿少闻风声；不然，恐子伤而仆为小人也。\"玄成友人侍郎章〔侍郎名章，史逸其姓。〕亦上疏言：\"圣王贵以礼让为国，宜优养玄成，勿枉其志，〔师古曰：枉，屈也。〕使得自安衡门之下。\"〔师古曰：衡门，谓横一木于门上，贫者之所居也。〕而丞相、御史遂以玄成实不病，劾奏之，〔劾，户概翻；下同。〕有诏勿劾，引拜；玄成不得已，受爵。帝高其节，以玄成为河南太守。\n\n 　　车师王乌贵之走乌孙也，乌孙留不遣。汉遣使责乌孙，乌孙送乌贵诣阙。\n\n 　　初，武帝开河西四郡，隔绝羌与匈奴相通之路，斥逐诸羌，不使居湟中地。〔河西武威、张掖、酒泉、敦煌四郡，本匈奴昆邪、休屠王地，武帝开之，置郡县，羌与匈奴隔远，不复得通。湟中，湟水左右地也，其地肥美，故斥逐诸羌，不使居之。水经注：金城郡临羌县西北至塞外，有西王母石室、仙海盐池；北则湟水所出，东流迳湟中城北，故小月氏之地也；又东迳临羌、破羌、允街、枝阳、金城而合于大河。〕及帝即位，光禄大夫义渠安国使行诸羌；〔战国时，西戎有义渠君，为秦所灭；子孙以国为姓。〕先零豪言：\"愿时渡湟水北，逐民所不田处畜牧。\"〔师古曰：湟水出金城临羌塞外，东入河。湟水之北是汉地。仲冯曰：湟北非谓汉地也。羌意欲稍北迁，与匈奴合而为寇。安国不知其情，故受其词，详下文可见。余谓羌依南山，渡湟水而北，固欲与匈奴合，而湟北则汉地，所以隔绝羌与匈奴通之路正在此。零，音怜。〕安国以闻。后将军赵充国劾安国奉使不敬。〔劾，户概翻。〕是后羌人旁缘前言，抵冒渡湟水，〔师古曰：旁，依心。抵冒，犯突而前也。旁，音步浪翻。冒，音莫北翻。〕郡县不能禁。\n\n 　　既而先零与诸羌种豪二百余人解仇、交质、盟诅，〔师古曰：羌人无大君长，而诸种豪递相杀伐，故每有仇雠，往来相报。今解仇交质者，自相亲结，欲入汉为寇也。零，音怜。种，章勇翻。诅，庄助翻。〕上闻之，以问赵充国，对曰：\"羌人所以易制者，〔易，以豉翻。〕以其种自有豪，数相攻击，势不壹也。〔数，所角翻；下同。〕往三十余岁西羌反时，亦先解仇合约攻令居，与汉相距，五六年乃定。〔武帝元鼎五年，西羌反，攻故安枹罕，次年即平，至是五十一年。师古曰：合约，共为要契也。令，音铃。〕匈奴数诱羌人，欲与之共击张掖、酒泉地，使羌居之。〔数，所角翻。诱，音酉。〕间者匈奴困于西方，〔谓本始三年为乌孙所破。〕疑其更遣使至羌中与相结。臣恐羌变未止此，且复结联他种，〔复，扶又翻。〕宜及未然为之备。\"〔师古曰：未然者，其计未成。〕后月余，羌侯狼何果遣使至匈奴藉兵，〔师古曰：藉，借也。据充国传，狼何，小月氏种。〕欲击鄯善、炖煌以绝汉道。〔鄯，上扇翻。炖，音屯。〕充国以为\"狼何势不能独造此计，疑匈奴使已至羌中，先零、罕、开乃解仇作约。〔苏林曰：罕、开在金城南。师古曰：罕、开，羌之别种也。此下言\"遣开豪雕库宣天子至德，罕、开之属皆闻知明诏\"，其下又云：\"河南大开、小开\"，则罕羌、开羌姓族殊矣。开，音口坚翻。而地理志，天水有罕开县，盖以此二种羌来降，处之此地，因以名县也。而今之羌有姓有罕开者，总是罕、开之类，合而言之，因为姓耳。变\"开\"为\"井\"，字之讹也。零，音怜。罕，即罕字。〕到秋马肥，变必起矣。宜遣使者行边兵，〔行，下孟翻；下同。〕豫为备敕，视诸羌毋令解仇，〔师古曰：视，读曰示；示，语之也。〕以发觉其谋。\"于是两府复白遣义渠安国行视诸羌，〔两府，丞相、御史府也。此视，观也。〕分别善恶。〔别，彼列翻。〕\n\n 　　是时，比年丰稔，谷石五钱。〔比，毗至翻。〕\n",
    "资治通鉴第二十六卷-汉纪一十八": "　　汉纪十八　起上章涒滩，尽玄黓阉茂，凡三年。\n\n 　　中宗孝宣皇帝中\n\n 　　神爵元年（庚申、前六一年）〔以神爵降集纪元。〕\n\n 　　春，正月，上始行幸甘泉，郊泰畤；三月，行幸河东，祠后土。上颇修武帝故事，谨斋祀之礼，以方士言增置神祠；〔时以方士言，为随侯剑、宝玉、宝璧、周康宝鼎立四祠于未央宫中。又祠大室山于即墨，三户山于下密；祠天封苑火井于鸿门；又立岁星、辰星、太白、荧惑、南斗祠于长安城旁；又祠参山八神于曲城，蓬山石社、石鼓于临朐，之罘山于腄，成山于不夜，莱山于黄；成山祠日，莱山祠月，又祠四时于琅邪，蚩尤于寿良。京师近县，祠鄠则有劳谷、五床山、日、月、五帝、仙人、玉女祠；云阳有径路神祠；又立五龙山仙人祠及黄帝、天神帝、原水凡四祠于肤施。〕闻益州有金马、碧鸡之神，可醮祭而致，〔后汉志：越巂郡青蛉县禺同山，俗谓有金马、碧鸡。如淳曰：金形似马，碧形似鸡。水经注曰：禺同山神有金马、碧鸡，光景儵忽。醮，即召翻。〕于是遣谏大夫蜀郡王褒使持节而求之。〔使，疏吏翻。〕\n\n 　　初，上闻褒有俊才，召见，〔见，贤遍翻。〕使为圣主得贤臣颂。其辞曰：\"夫贤者，国家之器用也。所任贤，则趋舍省而功施普；〔师古曰：趋，读曰趣。普，博也。趋，七喻翻。舍，读曰舍。施，式智翻。〕器用利，则用力少而就效众。故工人之用钝器也，劳筋苦骨，终日矻矻；〔应劭曰：矻矻，劳极貌；如淳曰：健作貌。师古曰：如说是也。矻，口骨翻。〕及至巧冶铸干将，〔干将，吴宝剑名，阖庐所铸。〕使离娄督绳，公输削墨，〔张晏曰：离娄，黄帝时明目者也。应劭曰：公输，鲁般，性巧者也。师古曰：督，察视也。〕虽崇台五层、延袤百丈而不溷者，工用相得也。〔师古曰：溷，乱也，音胡顿翻。〕庸人之御驽马，亦伤吻、敝策而不进于行；〔师古曰：吻，口角也。策，所以击马。〕及至驾啮膝、骖乘旦，〔孟康曰：良马低头，口至膝，故曰啮膝。张晏曰：驾则旦至，故曰乘旦。乘，食证翻。〕王良执靶，〔张晏曰：王良，邮无恤，字伯乐。晋灼曰：靶，音霸；谓辔也。师古曰：参验左氏传及国语、孟子，邮无恤、邮良、刘无止、王良，总一人也。楚辞云：骥踌躇于敝辇，遇孙阳而得代。王逸云：孙阳，伯乐姓名也。列子云：伯乐，秦穆公时人。考其年代，不相当。张说云良字伯乐，斯失之矣。〕韩哀附舆，〔应劭曰：世本：韩哀作御。师古曰：宋衷云：韩哀，韩哀侯也。时已有御，此复言作者，加其精巧也。然则善御者耳，非始作也。〕周流八极，万里一息，何其辽哉？人马相得也。故服絺綌之凉者，不苦盛暑之郁焕；袭貂狐之暖者，不忧至寒之凄怆。〔师古曰：郁，热气也。燠，温也。凄怆，寒冷也。燠，于六翻。暖，乃短翻。〕何则？有其具者易其备。贤人、君子，亦圣王之所以易海内也。〔易，以豉翻。〕昔周公躬吐捉之劳，故有圉空之隆；〔师古曰：一饭三吐食，一沐三捉发，以宾贤士，故能成太平之化，而刑措不用，故囹圄空虚也。圉，音圄，同。〕齐桓设庭燎之礼，故有匡合之功。〔应劭曰：有以九九求见桓公，桓公不内。其人曰：\"九九小术，而君不内之，况大于九九者乎！\"于是桓公设庭燎之礼而见之。居无几，隰朋自远而至，齐遂以霸。师古曰：九九，计数之书，若今算经也。匡，谓一匡天下。合，谓九合诸侯。〕由此观之，君人者勤于求贤而逸于得人。人臣亦然。昔贤者之未遭遇也，图事揆策，则君不用其谋，陈见悃诚，〔王逸曰：悃愊，志纯一也，亦犹实也。〕则上不然其信；进仕不得施效，斥逐又非其愆。是故伊尹勤于鼎俎，太公困于鼓刀，〔师古曰：勤于鼎俎，谓负鼎俎以干汤也。鼓刀者，谓太公屠牛于朝歌也。〕百里自鬻，甯子饭牛，〔师古曰：鬻，卖也。吕氏春秋曰：百里奚之未遇时也，虞亡而虏缚，鬻以五羊之皮，公孙枝得而悦之，献诸穆公。应劭曰：齐桓公夜出迎客，甯戚疾击其牛角，高歌曰：\"南山矸，白石烂，生不逢尧与舜禅！短布单衣适至骭，从昏饭牛薄夜半，长夜曼曼何时旦！\"桓公遂召与语，悦之，以为大夫。饭，扶晚翻。〕离此患也。〔师古曰：离，遭也。〕及其遇明君、遭圣主也，运筹合上意，谏诤即见听，进退得关其忠，任职得行其术，剖符锡壤而光祖考。故世必有圣知之君〔知，读曰智。〕而后有贤明之臣。故虎啸而风冽，〔师古曰：冽冽，风貌也；音列。〕龙兴而致云，蟋蟀竢秋唫，蜉蝤出以阴。〔孟康曰：蜉蝤，渠略也。师古曰：蟋蟀，今之促织也。蜉蝤，甲虫也，好丛众而生也，朝生而夕死。舍人曰：南阳以东曰蜉蝤，梁、宋之间曰渠略。郭璞曰：似蛣蜣，身狭而长，有角，黄黑色，聚生粪土中，朝生暮死，猪好噉之。陆玑疏云：蜉蝣有角，大如指，长三四寸，甲下有翅，能飞，夏月阴雨时地中出。竢，即俟字。蝤，音由。〕易曰：『飞龙在天，利见大人。』〔师古曰：干卦九五爻辞也。言王者居正阳之位，贤才见之，则利用也。〕诗曰：『思皇多士，生此王国。』〔师古曰：大雅文王之诗也。思，语辞也。皇，美也。言美哉众多贤士，生此周王之国也。〕故世平主圣，俊艾将自至；〔师古曰：艾，读曰乂。〕明明在朝，穆穆布列，聚精会神，相得益章，〔师古曰：章，明也。〕虽伯牙操递钟，〔晋灼曰：递，音递送之递。二十四钟各有节奏，击之不常，故曰递。臣瓒曰：楚辞云：\"奏伯牙之号钟。\"号钟，琴名也。马融笛赋曰：号钟，高调。伯牙以善鼓琴，不闻其能击钟也。师古曰：琴名，是也。字既作递，则与楚辞不同，不得即读为号，当依晋音耳。〕逢门子弯乌号，〔师古曰：逢门，善射者，即逢蒙也。应劭曰：楚有柘桑，乌栖其上，枝下着地，不得飞，欲堕，号呼，故曰乌号。张揖曰：黄帝乘龙上天，小臣不得上，挽持龙髥；髥拔，堕黄帝弓；臣下抱弓而号，故名弓乌号。师古曰：应、张二说皆有据。逢，皮江翻。〕犹未足以喻其意也。故圣主必待贤臣而弘功业，俊士亦俟明主以显其德。上下俱欲，驩然交欣，千载壹合，论说无疑，翼乎如鸿毛遇顺风，沛乎如巨鱼纵大壑；其得意若此，则胡禁不止，曷令不行，〔师古曰：胡、曷，皆何也。〕化溢四表，横被无穷。〔被，皮义翻。〕是以圣主不偏窥望而视已明，不殚倾耳而听已聪，〔师古曰：殚，尽也。〕太平之责塞，〔师古曰：塞，满也。塞，悉则翻。〕优游之望得，休征自至，寿考无疆，何必偃仰屈伸若彭祖，呴嘘呼吸如侨、松，〔如淳曰：五帝纪：彭祖，尧、舜时人。列仙传：彭祖，殷大夫也；历夏至商末，号年七百。师古曰：呴、嘘，皆开口出气也。侨，王侨；松，赤松子；皆仙人也。呴，吁于翻。嘘，音虚。〕眇然绝俗离世哉！\"〔师古曰：眇然，高远之意。离，力智翻。〕是时上颇好神仙，故褒对及之。〔好，呼到翻；下同。〕\n\n 　　京兆尹张敞亦上疏谏曰：\"愿明主时忘车马之好，斥远方士之虚语，游心帝王之术，太平庶几可兴也。\"〔远，于愿翻。几，居希翻。〕上由是悉罢尚方待诏。〔此尚方，非作器物之尚方。尚，主也，主方药也。司马相如大人赋：诏岐伯使尚方，是也。〕初，赵广汉死后，为京兆尹者皆不称职，〔称，尺证翻。〕唯敞能继其迹；其方略、耳目不及广汉，然颇以经术儒雅文之。\n\n 　　上颇修饰，宫室、车服盛于昭帝时；外戚许、史、王氏贵宠。谏大夫王吉上疏曰：\"陛下躬圣质，总万方，惟思世务，将兴太平，诏书每下，民欣然若更生。臣伏而思之，可谓至恩，未可谓本务也。〔师古曰：言天子如此，虽于百姓为至恩，然未尽政务之本也。〕欲治之主不世出，〔师古曰：言有时遇之不常值。治，直吏翻。〕公卿幸得遭遇其时，言听谏从，然未有建万世之长策，举明主于三代之隆也。其务在于期会、簿书、断狱、听讼而已，〔断，丁乱翻。〕此非太平之基也。臣闻民者，弱而不可胜，愚而不可欺也。圣主独行于深宫，得则天下称诵之，失则天下咸言之，故宜谨选左右，审择所使。左右所以正身，所使所以宣德，此其本也。孔子曰：『安上治民，莫善于礼，』非空言也。〔师古曰：孝经载孔子之言。治，直之翻。〕王者未制礼之时，引先王礼宜于今者而用之。臣愿陛下承天心，发大业，与公卿大臣延及儒生，述旧礼，明王制，敺一世之民跻之仁寿之域，〔师古曰：以仁抚下，则群生安逸而寿考。余谓此以仁、寿二字并言，仁者不鄙诈，寿者不夭折也。敺，与驱同。〕则俗何以不若成、康，寿何以不若高宗！〔师古曰：高宗，殷王武丁也，享国百年。〕窃见当世趋务不合于道者，谨条奏，〔师古曰：趋，读曰趣。趣，向也。〕唯陛下财择焉。\"吉意以为：\"世俗聘妻、送女无节，则贫人不及，故不举子。又，汉家列侯尚公主，诸侯则国人承翁主，〔晋灼曰：娶天子女，则曰尚公主。国人娶诸侯女，则曰承翁主。尚、承，皆卑下之名也。〕使男事女，夫屈于妇，逆阴阳之位，故多女乱。古者衣服、车马，贵贱有章；今上下僭差，人人自制，〔师古曰：言无节度。〕是以贪财诛利，不畏死亡。〔诛，责也，求也。〕周之所以能致治刑措而不用者，以其禁邪于冥冥，绝恶于未萌也。\"〔师古曰：冥冥，言未有端绪也。治，直吏翻。〕又言：\"舜、汤不用三公、九卿之世而举皋陶、伊尹，〔李奇曰：不继世而爵也。言皋陶、伊尹非三公、九卿之世。陶，音遥。〕不仁者远。〔师古曰：任用贤人，放黜谗佞。〕今使俗吏得任子弟，〔张晏曰：子弟以父兄任为郎。〕率多骄骜，不通古今，无益于民，宜明选求贤，除任子之令；外家及故人，可厚以财，不宜居位。去角抵，减乐府，省尚方，明示天下以俭。古者工不造雕瑑，〔师古曰：瑑者，刻镂为文。瑑，音篆。〕商不通侈靡，非工、商之独贤，政教使之然也。\"上以其言为迂阔，〔师古曰：迂，远也，音于。〕不甚宠异也。吉遂谢病归。\n\n 　　义渠安国至羌中，召先零诸豪三十余人，以尤桀黠者皆斩之；〔师古曰：桀，坚也，言不顺从也。黠，恶也，为恶坚也。零，音怜。黠，户八翻。〕纵兵击其种人，〔种，章勇翻；下同。〕斩首千余级。于是诸降羌及归义羌侯杨玉等怨怒，无所信乡，〔师古曰：恐中国泛怒，不信其心而纳向之。仲冯曰：恐怒，且恐且怒也。羌未有变，而汉吏无故诛杀其人，故杨玉等谓汉无所信乡，于是与他族皆叛也。余谓恐怒，仲冯说是。无所信向，不信汉、不向汉也。作\"怨怒\"者，通鉴略改班书之文，成一家言。降，户江翻。〕遂劫略小种，背畔犯塞，攻城邑，杀长吏。〔背，蒲妹翻。〕安国以骑都尉将骑二【章：乙十一行本\"二\"作\"三\"；孔本同：张校同。】千屯备羌；至浩斖，〔浩斖县，属金城郡；有浩斖水，出西塞外，东至允吾，入湟水。孟康曰：浩斖，音合门。师古曰：浩，音诰。浩，水名也。斖者，水流峡山，岸深若门也。诗大雅曰：凫鹥在门，亦其义也。今俗呼此水为阁门河，盖疾言之，浩为阁耳。杜佑曰：浩斖县即今金城郡广武县地。又曰：广武县西南有汉浩斖县故城。〕为虏所击，失亡车重、兵器甚众。〔师古曰：重，音直用翻。〕安国引还，至令居，以闻。〔令，音零。〕\n\n 　　时赵充国年七十余，上老之，使丙吉问谁可将者。〔将，即亮翻；下同。〕充国对曰：\"无逾于老臣者矣！\"上遣问焉，曰：\"将军度羌虏何如？〔师古曰：度，计也，音大各翻；下同。〕当用几人？\"充国曰：\"百闻不如一见。兵难遥度，臣愿驰至金城，〔昭帝元始六年，置金城郡；唐兰、鄯、廓州地。〕图上方略。〔师古曰：图其地形，并为攻讨方略，俱奏上也。上，时掌翻；下兵上同。〕羌戎小夷，逆天背畔，灭亡不久，〔背，蒲妹翻。〕愿陛下以属老臣，〔师古曰：属，委也。属，音之欲翻。〕勿以为忧！\"上笑曰：\"诺。\"乃大发兵诣金城。夏，四月，遣充国将之，以击西羌。〔将，即亮翻。〕\n\n 　　六月，有星孛于东方。〔孛，蒲内翻。〕\n\n 　　赵充国至金城，须兵满万骑，欲渡河，恐为虏所遮，即夜遣三校衔枚先渡，〔师古曰：衔枚者，欲其无声，使虏不觉。校，户教翻；下同。〕渡，辄营陈；〔立营陈，则虏不得而犯，诸军可以相继而渡河。陈，读曰阵。〕会明毕，遂以次尽渡。虏数十百骑来，出入军傍，充国曰：\"吾士马新倦，不可驰逐，此皆骁骑难制，又恐其为诱兵也。〔骁，坚尧翻。诱，音酉。〕击虏以殄灭为期，小利不足贪！\"令军勿击。遣骑候四望陿中无虏，〔文颖曰：金城有三陿，在南六百里。师古曰：山峭而夹水曰陿，四望者，陿名也。陿，音狭。〕夜，引兵上至落都，〔服虔曰。落都，山名也。据水经注，破羌县之西有乐都城。后汉志，浩斖县有雒都谷。刘昫曰：唐鄯州，治故乐都城。〕召诸校司马谓曰：\"吾知羌虏不能为兵矣！使虏发数千人守杜四望陿中，〔师古曰：杜，塞也。〕兵岂得入哉！\"\n\n 　　充国常以远斥候为务，行必为战备，止必坚营壁，尤能持重，爱士卒，先计而后战，遂西至西部都尉府，〔孟康曰：在金城。〕日飨军士，〔师古曰：飨，饮。〕士皆欲为用。虏数挑战，〔数，所角翻。挑，徒了翻。〕充国坚守。捕得生口，言羌豪相数责曰：\"语汝无反，〔数，所具翻。语，牛倨翻。〕今天子遣赵将军来，年八九十矣，善为兵；今请欲壹斗而死，可得邪！\"〔言充国持重不战，羌欲一斗而死，不可得也。〕初，罕、开豪靡当儿使弟雕库来告都尉曰：\"先零欲反。\"后数日，果反。雕库种人颇在先零中，都尉即留雕库为质。〔金城西部都尉也。种，章勇翻。质，音致。〕充国以为无罪，乃遣归告种豪：\"大兵诛有罪者，明白自别，毋取并灭。〔师古曰：言勿相和同，并取灭亡。别，彼列翻。〕天子告诸羌人：犯法者能相捕斩，除罪，仍以功大小赐钱有差；〔时募能斩大豪有罪者一人，赐钱四十万；中豪十五万；下豪二万；女子及老、弱千钱。〕又以其所捕妻子、财物尽与之。\"充国计欲以威信招降罕、开及劫略者，解散虏谋，徼其疲剧，乃击之。〔师古曰：徼，要也，音工尧翻。〕\n\n 　　时上已发内郡兵屯边者合六万人矣。酒泉太守辛武贤〔姓谱：夏启封支子于莘；莘、辛相近，遂为辛氏。汉初申蒲为赵、魏名将，及徙家陇西，遂为陇西人。余按此叙辛武贤之世，然既以莘为辛，而又以申牵合之，以其声相近也。然周自有太史辛甲。〕奏言：\"郡兵皆屯备南山，北边空虚，势不可久。若至秋冬乃进兵，此虏在境外之册。今虏朝夕为寇，土地寒苦，汉马不耐冬，不如以七月上旬赍三十日粮，分兵出张掖、酒泉，合击罕、开在鲜水上者。〔刘昫曰：汉金城郡之金城县，罕羌所处也；后汉置西海郡；晋乞伏干归都于此；唐为兰州五泉县。余据汉书，羌豪献鲜水海地于王莽，置西海郡，即此。山海经云：北鲜之山，鲜水出焉，北流注于徐吾。非此鲜水也。〕虽不能尽诛，但夺其畜产，虏其妻子，复引兵还，冬复击之，〔复，扶又翻。〕大兵仍出，虏必震坏。\"〔师古曰：仍，频也。〕天子下其书充国，〔下，遐稼翻；下同。〕令议之。充国以为：\"一马自负三十日食，为米二斛四斗，麦八斛，又有衣装、兵器，难以追逐。虏必商军进退，〔师古曰：商，计度也。〕稍引去，逐水草，入山林。随而深入，虏即据前险，守后厄，以绝粮道，必有伤危之忧，为夷狄笑，千载不可复。〔复，报也。载，子亥翻。〕而武贤以为可夺其畜产，虏其妻子，此殆空言，非至计也。〔师古曰：殆，仅也。韵略云：近也。〕先零首为畔逆，他种劫略，〔师古曰：言被劫略而反畔，非其本心。〕故臣愚册，〔册，谋也，筹也。〕欲捐罕、开暗昧之过，隐而勿章，先行先零之诛以震动之，宜悔过反善，因赦其罪，选择良吏知其俗者，拊循和辑。〔师古曰：拊，古抚字。辑，与集同。〕此全师保胜安边之册。\"\n\n 　　天子下其书，公卿议者咸以为\"先零兵盛而负罕、开之助，〔师古曰：负，恃也。〕不先破罕、开，则先零未可图也。\"上乃拜侍中许延寿为强弩将军，即拜酒泉太守武贤为破羌将军，〔师古曰：即，就也。就其郡而拜之。〕赐玺书嘉纳其册。以书敕让充国曰：\"今转输并起，百姓烦扰，将军将万余之众，不早及秋共水草之利，争其畜食，〔师古曰：此畜，谓畜产牛羊之属；食，谓谷麦之属也。或曰：畜食，畜之所食，即谓草也。〕欲至冬，虏皆当畜食，〔师古曰：此畜读曰蓄。蓄，聚积也。〕多臧匿山中，依险阻，〔臧，古藏字。〕将军士寒，手足皲瘃，〔师古曰：皲，坼裂也。瘃，寒创也。皲，音军。瘃，竹足翻。〕宁有利哉！将军不念中国之费，欲以岁数而胜敌，〔师古曰：久历年岁，乃胜小敌也。数，音所具翻。〕将军谁不乐此者！〔师曰古：言为将军者皆乐此。乐，音洛。〕今诏破羌将军武贤等将兵，以七月击罕羌；将军其引兵并进，勿复有疑！\"〔复，扶又翻。〕\n\n 　　充国上书曰：\"陛下前幸赐书，欲使人谕罕，以大军当至，汉不诛罕，以解其谋。臣故遣开豪雕库宣天子至德；罕、开之属皆闻知明诏。今先零羌杨玉阻石山木，候便为寇，〔师古曰：谓阻依山之木石以自保固。〕罕羌未有所犯，乃置先零，先击罕，释有罪，诛无辜，〔师古曰：释，置也，放也。〕起壹难，就两害，诚非陛下本计也！臣闻兵法：『攻不足者守有余。』又曰：『善战者致人，不致于人。』〔师古曰：致人者，引致而取之。致于人，为人所引也。〕今罕羌欲为敦煌、酒泉寇，〔敦，徒门翻。〕宜饬兵马，练战士，以须其至。〔师古曰：须，待也。〕坐得致敌之术，以逸击劳，取胜之道也。今恐二郡兵少，不足以守，而发之行攻，释致虏之术而从为虏所致之道，〔师古曰：释，废也。〕臣愚以为不便。先零羌虏欲为背畔，故与罕、开解仇结约，然其私心不能无恐汉兵至而罕、开背之也。〔背，蒲妹翻。〕臣愚以为其计常欲先赴罕、开之急以坚其约。先击罕羌，先零必助之。今虏马肥、粮食方饶，击之恐不能伤害，适使先零得施德于罕羌，〔师古曰：施德，自树恩德也。〕坚其约，合其党。虏交坚党，合精兵二万余人，迫胁诸小种，附着者稍众，〔着，直略翻。〕莫须之属不轻得离也。〔服虔曰：莫须，小种羌名也。〕如是，虏兵寖多，诛之用力数倍。臣恐国家忧累，〔累，力瑞翻；下累重同。〕由十年数，不二三岁而已。于臣之计，先诛先零已，则罕、开之属之不烦兵而服矣。先零已诛而罕、开不服，涉正月击之，得计之理，又其时也。以今进兵，诚不见其利！\"戊申，充国上奏。〔上，时掌翻。〕秋，七月，甲寅，玺书报，从充国计焉。\n\n 　　充国乃引兵至先零在所。虏久屯聚，懈弛，〔师古曰：弛，放也。〕望见大军，弃车重，欲渡湟水，〔重，直用翻。〕道厄狭；充国徐行驱之。或曰：\"逐利行迟。\"〔师古曰：逐利宜速，今行太迟。〕充国曰：\"此穷寇，不可迫也。缓之则走不顾，急之则还致死。\"〔师古曰：谓更回还尽力而死战。〕诸校皆曰：\"善。\"虏赴水溺死者数百，降及斩首五百余人。〔降，户江翻。〕虏马、牛、羊十万余头，车四千余两。〔两，音亮。〕兵至{四干}地，令军毋燔聚落、刍牧田中。〔师古曰：不得燔烧人居，及于田亩之中刈刍放牧也。〕罕羌闻之，喜曰：\"汉果不击我矣！\"豪靡忘使人来言：\"愿得还复故地。\"〔服虔曰：靡忘，羌帅名也。〕充国以闻，未报。靡忘来自归，充国赐饮食，遣还谕种人。护军以下皆争之曰：\"此反虏，不可擅遣！\"充国曰：\"诸君但欲便文自营，〔师古曰：苟取文墨之便，以自营卫。〕非为公家忠计也！\"语未卒，〔为，于伪翻。卒，子恤翻。〕玺书报，令靡忘以赎论。后罕竟不烦兵而下。\n\n 　　上诏破羌、强弩将军诣屯所，以十二月与充国合，进击先零。时羌降者万余人矣，充国度其必坏，〔度，徒洛翻。〕欲罢骑兵；屯田以待其敝。作奏未上，〔上，时掌翻。〕会得进兵玺书，充国子中郎将昂惧，使客谏充国曰：\"诚令兵出，破军杀将，以倾国家，〔将，即亮翻。〕将军守之可也。即利与病，又何足争！一旦不合上意，遣绣衣来责将军，〔师古曰：绣衣，谓御史。〕将军之身不能自保，何国家之安！\"充国叹曰：\"是何言之不忠也！本用吾言，羌虏得至是邪！〔师古曰：言豫防之，可无今日之寇也。〕往者举可先行羌者，〔行，下孟翻。〕吾举辛武贤；丞相御史复白遣义渠安国，竟沮败羌。〔复，扶又翻。败，补迈翻。〕金城、湟中谷斛八钱，吾谓耿中丞：〔服虔曰：耿寿昌也，为司农中丞。姓谱：耿，古国名，为晋所灭，子孙以为氏。谓，告语也。〕『籴三百万斛谷，羌人不敢动矣！』〔师古曰：言豫储粮食可以制敌。〕耿中丞请籴百万斛，乃得四十万斛耳；义渠再使，〔使，疏吏翻。〕且费其半。失此二册，羌人致敢为逆。失之豪厘，差以千里，是既然矣。今兵久不决，四夷卒有动摇，〔卒，读曰猝；下可卒同，又卒死同。〕相因而起，虽有知者不能善其后，〔知，读曰智。〕羌独足忧邪！〔师古曰：言傥如此，则所忧不独在羌。〕吾固以死守之，明主可为忠言。\"\n\n 　　遂上屯田奏曰：\"臣所将吏士、马牛食所用粮谷、茭槁，调度甚广，难久不解，〔调，徒吊翻。难，乃旦翻。〕傜役不息，恐生他变，为明主忧，诚非素定庙胜之册。〔师古曰：庙胜，谓谋于庙堂而胜敌也。〕且羌易以计破，难用兵碎也，〔易，以豉翻。〕故臣愚心以为击之不便！计度临羌东至浩斖，羌虏故田及公田，民所未垦，可二千顷以上，〔度，徒洛翻。〕其间邮亭多坏败者。臣前部士入山，伐林木六万余枚，在水次。臣愿罢骑兵，留步兵万二百八十一人，分屯要害处，冰解漕下，缮乡亭，浚沟渠，〔师古曰：漕下，以水运木而下也。缮，补也。浚，深治也。〕治湟狭以西道桥七十所，令可至鲜水左右。田事出，赋人三【章：甲十五行本\"三\"作\"二\"；乙十一行本同；孔本同；张校同。】十畮；〔师古曰：田事出，谓至春，人出营田也。赋，谓班与之也。畮，古亩字。〕至四月草生，发郡骑及属国胡骑各千，就草为田者游兵，以充入金城郡，益积畜，省大费。今大司农所转谷至者，足支万人一岁食，谨上田处及器用簿。\"〔上，时掌翻。〕\n\n 　　上报曰：\"即如将军之计，虏当何时伏诛？兵当何时得决？孰计其便，复奏！\"〔孰，与熟同。复，扶又翻。〕\n\n 　　充国上状曰：\"臣闻帝王之兵，以全取胜，是以贵谋而贱战。『百战而百胜，非善之善者也，故先为不可胜以待敌之可胜。』〔师古曰：此兵法之辞，言先自完坚，令敌不能胜我，乃可以胜敌也。余据此言本之孙子。〕蛮夷习俗虽殊于礼义之国，然其欲避害就利，爱亲戚，畏死亡，一也。今虏亡其美地荐草，〔师古曰：荐，稠草。〕愁于寄托，远遯，骨肉心离，人有畔志。而明主班师罢兵，〔邓展曰：班，还也。〕万人留田，顺天时，因地利，以待可胜之虏，虽未即伏辜，兵决可期月而望。羌虏瓦解，前后降者万七百余人，及受言去者凡七十辈，〔如淳曰：羌胡言欲降，受其言遣去者。师古曰：如说非也。谓羌受充国之言，归相告喻者也。羌虏，即羌贼耳，无预于胡。〕此坐支解羌虏之具也。臣谨条不出兵留田便宜十二事：步兵九校、〔师古曰：一部为一校。校，户教翻。〕吏士万人留屯，以为武备，因田致谷，威德并行，一也。又因排折羌虏，令不得归肥饶之地，贫破其众，以成羌虏相畔之渐，二也。居民得并田作，〔师古曰：并且，读如本字，又音步浪翻。仲冯曰：并，亦俱也。〕不失农业，三也。军马一月之食，度支田士一岁，罢骑兵以省大费，四也。〔度，徒洛翻。〕至春，省甲士卒，循河、湟漕谷至临羌，〔临羌县，属金城郡，其西北即塞外。〕以示羌虏，扬威武，传世折冲之具，五也。以闲暇时，下先所伐材，缮治邮亭，充入金城，六也。〔闲，与闲同。治，直之翻。〕兵出，乘危徼幸；〔师古曰：言不可必胜。徼，坚尧翻，又一遥翻。〕不出，令反畔之虏窜于风寒之地，离霜露、疾疫、瘃堕之患，〔师古曰：堕，谓困寒瘃而堕指者。〕坐得必胜之道，七也。无经阻、远追、死伤之害，八也。内不损威武之重，外不令虏得乘间之势，九也。〔师古曰：间，谓军之间隙者也。间，古苋翻。〕又亡惊动河南大开〔服虔曰：皆羌种，在河西之河南也。亡，古无字通。〕使生他变之忧，十也。治隍狭中道桥，令可至鲜水以制西域，伸威千里，从枕席上过师，十一也。〔郑氏曰：桥成，军行安易，若于枕席上过也。〕大费既省，繇役豫息，以戒不虞，十二也。〔繇，古傜字通。〕留屯田得十二便，出兵失十二利，唯明诏采择！\"\n\n 　　上复赐报曰：\"兵决可期月而望者，〔复，扶又翻；下同。期，读曰朞。〕谓今冬邪，谓何时也？将军独不计虏闻兵颇罢，且丁壮相聚，攻扰田者及道上屯兵，复杀略人民，将何以止之？将军孰计复奏！\"\n\n 　　充国复奏曰：\"臣闻兵以计为本，故多算胜少算。〔孙子曰：多算胜，少算不胜。〕先零羌精兵，今余不过七八千人，失地远客分散，饥冻畔还者不绝。臣愚以为虏破坏可日月冀，远在来春，故曰兵决可期月而望。窃见北边自敦煌至辽东万一千五百余里，乘塞列地有吏卒数千人，虏数以大众攻之而不能害。〔敦，徒门翻。数，所角翻。〕今骑兵虽罢，虏见屯田之士精兵万人，从今尽三月，虏马羸瘦，〔羸，伦为翻。〕必不敢捐其妻子于他种中，〔种，章勇翻。〕远涉河山而来为寇；亦不敢将其累重，还归故地。〔师古曰：累重，谓妻子也。累，力瑞翻。重，直用翻。〕是臣之愚计所以度虏且必瓦解其处，〔师古曰：各于其处自瓦解。度，徒洛翻。〕不战而自破之册也。〔册，与策同。〕至于虏小寇盗，时杀人民，其原未可卒禁。〔卒，读曰猝。〕臣闻战不必胜，不苟接刃；攻不必取，不苟劳众。诚令兵出，虽不能灭先零，但能令虏绝不为小寇，则出兵可也。即今同是，〔师古曰：言俱不能止小寇盗。〕而释坐胜之道，从乘危之势，往终不见利，空内自罢敝，〔罢，读曰疲。〕贬重之自损，〔贬重，谓贬中国之威重也。〕非所以示蛮夷也。又大兵一出，还不可复留，〔言大兵出塞而还，人有归志，不可使复留屯以备羌。〕湟中亦未可空，如是，徭役复更发也。〔复，扶又翻；下同。〕臣愚以为不便。臣窃自惟念：奉诏出塞，引军远击，穷天子之精兵，散车甲于山野，虽亡尺寸之功，〔亡，古无字通；下同。〕偷得避嫌之便，〔师古曰：偷，苟且也。〕而亡后咎余责，此人臣不忠之利，非明主社稷之福也！\"\n\n 　　充国奏每上，辄下公卿议臣。〔上，时掌翻。下，遐稼翻。〕初是充国计者什三；中什五；最后什八。有诏诘前言不便者，皆顿首服。〔诘，去吉翻。〕魏相曰：\"臣愚不习兵事利害。后将军数画军册，〔数，所角翻；下同。〕其言常是，臣任其计必可用也。\"〔师古曰：任，保也。〕上于是报充国，嘉纳之；亦以破羌、强弩将军数言当击，以是两从其计，诏两将军与中郎将昂出击。强弩出，降四千余人；破羌斩首二千级；中郎将昂斩首降者亦二千余级；而充国所降复得五千余人。诏罢兵，独充国留屯田。\n\n 　　大司农朱邑卒。上以其循吏，闵惜之，诏赐其子黄金百斤，以奉其祭祀。\n\n 　　是岁，【张：\"岁\"下脱\"以\"字。】前将军、龙雒侯韩增为大司马、车骑将军。〔龙雒侯国，属平原郡。师古曰：今书本\"雒\"字或作\"额\"，而崔浩云有龙雒村，作\"额\"者非。雒，音洛。〕\n\n 　　丁令比三岁钞盗匈奴，〔令，音零。比，毗至翻。钞，楚交翻。〕杀略数千人。匈奴遣万余骑往击之，无所得。〔史言匈奴渐衰。〕\n\n 　　神爵二年（辛酉，公元前六零年）\n\n 　　春，正月，以凤皇、甘露降集京师，赦天下。\n\n 　　夏，五月，赵充国奏言：\"羌本可五万人军，凡斩首七千六百级，降者三万一千二百人，溺河湟、饿死者五六千人，定计遗脱与煎巩、黄羝俱亡者不过四千人。〔定计，以定数计算也。〕羌靡忘等自诡必得，〔师古曰：诡，责也。自以为忧，责言必能得之。〕请罢屯兵！\"奏可。充国振旅而还。〔书：班师振旅。孔安国注曰：兵入曰振旅。振，整也。杜预曰：振，整也；旅，众也；言整众而还也。〕\n\n 　　所善浩星赐迎说充国曰：〔邓展曰：浩星，姓；赐，名也。孙愐曰：汉又有浩星公，治谷梁。说，输芮翻。〕\"众人皆以破羌、强弩出击，多斩首、生降，虏以破坏。然有识者以为虏势穷困，兵虽不出，即【章：甲十五行本\"即\"作\"必\"；乙十一行本同；孔本同；张校同。】自服矣。将军即见，〔见，贤遍翻。〕宜归功于二将军出击，非愚臣所及。如此，将军计未失也。\"充国曰：\"吾年老矣，爵位已极，岂嫌伐一时事以欺明主哉！〔言一时用兵之事，当以实敷奏，岂可以自矜伐为嫌。〕兵势，国之大事，当为后法。老臣不以余命壹为陛下明言兵之利害，卒死，谁当复言之者！\"卒以其意对。〔为，于伪翻。卒，子恤翻。复，扶又翻。〕上然其计，罢遣辛武贤归酒泉太守，官充国复为后将军。\n\n 　　秋，羌若零、离留、且种、儿库〔师古曰：且，音子闾翻。〕共斩先零大豪犹非、杨玉首，〔文颖曰：犹非，人名也。师古曰：犹非及杨玉二人也。〕及诸豪弟泽、阳雕、良儿、靡忘皆帅煎巩、黄羝之属四千余人降。〔帅，读曰率；下同。考异曰：宣纪：\"五月，羌斩犹非、杨玉降。\"充国传：\"五月，奏罢屯兵。秋，羌斩犹非、杨玉降。\"今从传。〕汉封若零、弟泽二人为帅众王，余皆为侯、为君。〔离留、且种二人为侯；儿库为君；阳雕为言兵侯；良儿为君；靡忘为献牛君。〕初置金城属国以处降羌。〔处，昌吕翻。〕\n\n 　　诏举可护羌校尉者。〔护羌校尉之官，始见于此。范晔曰：汉武帝时，诸羌与匈奴通，攻令居、安故，围枹罕，遣李息、徐自为击定之，始置护羌校尉。〕时充国病，四府举辛武贤小弟汤。〔四府，丞相、御史、车骑将军、前将军府也；并后将军府，为五府。〕充国遽起，奏：\"汤使酒，不可典蛮夷。〔师古曰：使酒，因酒而使气，若今言恶酒者。使，如字。〕不如汤兄临众。\"时汤已拜受节，〔拜者，拜官护羌校尉，持节护诸羌。〕有诏更用临众。〔更，改也，音工衡翻。〕后临众病免，五府复举汤。汤数醉酗羌人，〔复，扶又翻。数，所角翻；下同。师古曰：酗，况务翻，即酗字也。醉怒曰酗。〕羌人反畔，卒如充国之言。〔史终言其事。卒，子恤翻。〕辛武贤深恨充国，〔以破羌希赏，而格不行也。〕上书告中郎【章：甲十五行本\"郎\"下有\"将\"字；乙十一行本同；孔本同。】昂泄省中语，〔辛武贤在军中时，与昂宴语。昂言，张安世始不快上，上欲诛之；昂家将军以为安世宜全度之，由此安世得免。武贤恨充国，告昂以此罪。〕不吏，自杀。〔下，遐稼翻。〕\n\n 　　司隶校尉魏郡盖宽饶，〔百官表：司隶校尉，周官；武帝征和四年初置，持节，从中都官徒千二百人，捕巫蛊，督大奸猾；后罢其兵，察三辅、三河、弘农。师古曰：以掌徒隶而巡察，故云司隶。盖，音古盍翻。齐大夫陈戴食采于盖，其后以为氏。至汉初，齐有盖公。〕刚直公清，数干犯上意。时上方用刑法，任中书官，〔武帝游宴后庭，用宦者为中书官。宣帝因之，遂基恭、显之祸。贤曰：中书，内中之书也。〕宽饶奏封事曰：\"方今圣道浸微，儒术不行，以刑余为周、召，〔师古曰：言使奄人当权轴也。召，读曰邵。〕以法律为诗、书。\"〔师古曰：言以刑法成教化也。〕又引易传〔传，直恋翻。〕言：\"五帝官天下，三王家天下。家以传子孙，官以传贤圣。\"书奏，上以为宽饶怨谤，下其书中二千石。〔下，遐稼翻；下同。〕时执金吾议，〔据公卿表，是岁也，南阳太守贤为执金吾。〕以为\"宽饶旨意欲求禅，大逆不道！\"〔师古曰：言欲使天子传位于己。〕谏大夫郑昌愍伤宽饶忠直忧国，以言事不当意而为文吏所诋挫，〔师古曰：诋，毁也。挫，折也。〕上书讼宽饶曰：〔讼者，讼其冤也。〕\"臣闻山有猛兽，藜藿为之不采；国有忠臣，奸邪为之不起。〔为，于伪翻。〕司隶校尉宽饶，居不求安，食不求饱；〔师古曰：论语称孔子曰：\"君子食无求饱，居无求安。\"故引之。〕进有忧国之心，退有死节之义；上无许、史之属，下无金、张之托；〔应劭曰：许伯，宣帝皇后父。史高，宣帝外家也。金，金日磾也。张，张安世也。此四家属托无不听。师古曰：此说非也。许氏、史氏，有外属之恩；金氏、张氏，自托于近侍也。属，读如本字。〕职在司察，直道而行，多仇少与。〔师古曰：仇，怨雠也。与，党与也。〕上书陈国事，有司劾以大辟。〔劾，户概翻。辟，毗亦翻。〕臣幸得从大夫之后，官以谏为名，不敢不言！\"上不听。九月，下宽饶吏；宽饶引佩刀自刭北阙下，〔刭，古鼎翻。〕众莫不怜之。\n\n 　　匈奴虚闾权渠单于将十余万骑旁塞猎，〔旁，步浪翻。〕欲入边为寇。未至，会其民题除渠堂亡降汉言状，汉以为言兵鹿奚鹿卢【章：甲十五行本无\"鹿卢\"\"鹿\"字；乙十一行本同；退斋校同。】侯，〔此侯不见表，盖无食邑，犹前羌阳雕为言兵侯之类也。〕而遣后将军赵充国将兵四万余骑屯缘边九郡〔文颖曰：五原、朔方之属也。师古曰：九郡者，五原、朔方、云中、代郡、雁门、定襄、北平、上谷、渔阳也。四万余骑分屯之，而充国总统领之。据充国传，书此事于征羌之前；通鉴因匈奴内乱，书于此以先事。〕备虏。月余，单于病欧血，因不敢入，还去，即罢兵。乃使题王都犁胡次等入汉请和亲，未报，会单于死。虚闾权渠单于始立，而黜颛渠阏氏。〔事见二十四卷地节二年。阏氏，音烟支。〕颛渠阏氏即与右贤王屠耆堂私通，右贤王会龙城而去。颛渠阏氏语以单于病甚，且勿远。〔语，牛倨翻。〕后数日，单于死，用事贵人郝宿王刑未央使人召诸王，未至，〔师古曰：郝，音呼各翻。〕颛渠阏氏与其弟左大将【章：甲十五行本无\"将\"字；乙十一行本同。】且渠都隆奇谋，立右贤王为握衍朐鞮单于。〔且，子余翻。朐，音劬。鞮，丁奚翻。〕握衍朐鞮单于者，乌维单于耳孙也。〔应劭曰：耳孙，玄孙之子也；言去其高、曾益远，但耳闻之也。李斐曰：耳孙，曾孙也。晋灼曰：耳孙，玄孙之曾孙也。诸侯王表，在八世。师古曰：耳孙，诸说不同。据平纪及诸候王表说，梁孝王玄孙之子耳孙，音仍，又匈奴传说握衍朐鞮单于，云乌维单于耳孙；以此参之，李云曾孙是也。然汉书诸处又皆云曾孙非一，不应杂两称而言。据尔雅，\"曾孙之子为玄孙，玄孙之子为来孙，来孙之子为昆孙，昆孙之子为仍孙。\"从己之数，是为八叶，则与晋说相同。仍、耳声相近，盖一号也。但班氏唯存古名，而计其叶数则错也。〕\n\n 　　握衍朐鞮单于立，凶恶，杀刑未央等而任用都隆奇，又尽免虚闾权渠子弟近亲而自以其子弟代之。虚闾权渠单于子稽侯狦既不立，〔师古曰：狦，音先安翻，又音所奸翻；杜佑山谏翻。〕亡归妻父乌禅幕。〔师古曰：禅，音蝉。〕乌禅幕者，本康居、乌孙间小国，数见侵暴，〔数，所角翻。〕率其众数千人降匈奴，狐鹿姑单于以其弟子日逐王姊妻之，使长其众，居右地。〔师古曰：长其众，为之长帅。妻，七细翻。长，知两翻。〕日逐王先贤掸，〔郑氏曰：掸，音缠束之缠。晋灼曰：音田。师古曰：晋音是也。〕其父左贤王当为单于，让狐鹿姑单于，狐鹿姑单于许立之。〔事见二十二卷武帝太初元年。〕国人以故颇言日逐王当为单于。日逐王素与握衍朐鞮单于有隙，即帅其众欲降汉，〔帅，读曰率。降，户江翻；下同。〕使人至渠犁，与骑都尉郑吉相闻。吉发渠犁、龟兹诸国五万人迎日逐王口万二千人、小王将十二人，〔小王将者，以裨小王将兵者。一曰匈奴左，右贤王、左。右蠡王、左。右大将以下，凡二十四长为大王将；其余为小王将。将，即亮翻。〕随吉至河曲，〔黄河千里一曲，此当在金城郡界。〕颇有亡者，吉追斩之，遂将诣京师。〔将，如字，领也，挟也。〕汉封日逐王为归德侯。〔功臣表：归德侯食邑于汝南。〕\n\n 　　吉既破车师，〔事见上卷地节三年。〕降日逐，威震西域，遂并护车师以西北道，故号都护。都护之置，自吉始焉。〔师古曰：并护南北二道，故谓之都。都，犹大也，总也。〕上封吉为安远侯。〔功臣侯表：安远侯，食邑于汝南之慎县。〕吉于是中西域而立莫府，〔师古曰：中西域者，言最处诸国之中，远近均也。中，音竹仲翻。考异曰：百官表曰：\"西域都护，加官，地节二年初置。\"盖误以神爵为地节也。西域传又云\"神爵三年\"，亦误。〕治乌垒城，去阳关二千七百余里。〔乌垒城，与渠犁田官相近。阳关，在敦煌龙勒县西。宋白曰：伊州伊吾郡，汉伊吾卢地；宣帝时，郑吉为西域都护，治乌垒城，即此。永平末，取此地置宜禾都尉。〕匈奴益弱，不敢争西域，僮仆都尉由此罢。〔西域诸国故皆役属匈奴，匈奴西边日逐王置僮仆都尉，使领西域，常居焉耆、危须、尉犁间，赋税诸国，取富给焉。匈奴盖以僮仆视西域也。今日逐王既降，西域诸国咸服于汉，故僮仆都尉罢。〕都护督察乌孙、康居等三十六国动静，有变以闻，可安辑，安辑之，不可者诛伐之，汉之号令班西域矣。〔师古曰：班，布也。〕\n\n 　　握衍朐鞮单于更立其从兄薄胥堂为日逐王。〔为薄胥堂立为屠耆单于张本。从，才用翻。〕\n\n 　　乌乌孙昆弥翁归靡因长罗侯常惠上书：\"愿以汉外孙元贵靡为嗣，〔元贵靡，楚主解忧长男也。〕得令复尚汉公主，结婚重亲，〔复，扶又翻；下同。重，直龙翻。〕畔绝匈奴。\"诏下公卿议。〔下，遐稼翻；下同。〕大鸿胪萧望之以为\"乌孙绝域，变故难保，不可许。\"〔胪，陵如翻。〕上美乌孙新立大功，〔谓本始二年破匈奴也。〕又重绝故业，〔师古曰：重，难也。故业，谓先与匈奴婚亲也。〕乃以乌孙主解忧弟相夫为公主，盛为资送而遣之，使常惠送之至敦煌。〔敦，音屯。〕未出塞，闻翁归靡死，乌孙贵人共从本约立岑娶子泥靡为昆弥，号狂王。〔本约见二十四卷本始二年。\"岑娶\"，汉书作\"岑陬\"。〕常惠上书：\"愿留少主敦煌。\"〔少，诗照翻；下同。敦，徒门翻。〕惠驰至乌孙，责让不立元贵靡为昆弥，还迎少主。事下公卿，望之复以\"乌【章：甲十五行本\"乌\"上有\"为\" 字；乙十一行本同；孔本同。】孙持两端，难约结。〔复，扶又翻。〕今少主以元贵靡不立而还，信无负于夷狄，中国之福也。少主王止，繇役将兴。\"〔繇，古傜字通。〕天子从之，征还少主。〔考异曰：乌孙传，请昏在元康二年。望之传云\"神爵二年\"。按元康二年，望之未为鸿胪。盖误以神爵为元康也。〕\n\n 　　神爵三年（壬戌，公元前五九年）\n\n 　　春，三月，丙辰，高平宪侯魏相薨。〔恩泽侯表，高平侯食邑于淮阳柘县。諡法：博闻多能曰宪。〕夏，四月，戊辰，丙吉为丞相。吉上宽大，好礼让，〔好，呼到翻。〕不亲小事；时人以为知大体。\n\n 　　秋，七月，甲子，大鸿胪萧望之为御史大夫。\n\n 　　八月，诏曰：\"吏不廉平，则治道衰。〔治，直吏翻；下同。〕今小吏皆勤事而俸禄薄，〔俸，扶用翻。〕欲无侵渔百姓，难矣！〔如淳曰：渔，夺也；谓夺其利便也。晋灼曰：许慎云：捕鱼之字也。师古曰：渔者，若言渔猎也。晋说是也。〕其益吏百石已下俸十五。\"〔如淳曰：律：百石，奉月六百。韦昭曰：若食一石，则益五斗。考异曰：宣纪云：\"益吏百石以下俸十五\"。韦昭曰：若食一石，则益五斗。荀纪云：\"益吏百石以下俸五十斛。\"盖以十五难晓，故改之。然诏云以下，恐难指五十斛也。〕\n\n 　　是岁，东郡太守韩延寿为左冯翊。始，延寿为颍川太守，颍川承赵广汉构会吏民之后，〔构会吏民事见二十四卷本始三年。师古曰：构，结也。〕俗多怨雠。延寿改更，教以礼让；〔更，工衡翻。〕召故老，与议定嫁娶、丧祭仪品，略依古礼，不得过法。百姓遵用其教。卖偶车马、下里伪物者，弃之市道。〔张晏曰：下里，地下蒿里伪物也。师古曰：偶，谓土木为之，象真车马之形也。偶，对也。弃其物于市之道上也。〕黄霸代延寿居颍川，霸因其迹而大治。延寿为吏，上礼义，好古教化，〔好，呼到翻。〕所至必聘其贤士，以礼待，用广谋议，纳谏争；表孝弟有行，〔争，读曰诤。行，下孟翻。〕修治学官，〔师古曰：学官，谓庠序之合也。治，直之翻。〕春秋乡射，陈钟鼓、管弦，盛升降、揖让；〔周礼地官：乡大夫以乡射之礼五物询众庶：一曰和，二曰容，三曰主皮，四曰和容，五曰兴舞。〕及都试讲武，设斧钺、旌旗，习射、御之事；〔汉诸郡以八月都试，讲武事也。如淳曰：太守、都尉、令、长、丞、尉、会都试，课殿最也。〕治城郭，收赋租，先明布告其日，以期会为大事。吏民敬畏，趋乡之。〔师古曰：趋，读曰趣。乡，读曰向。趣，七喻翻。〕又置正、五长，〔师古曰：正，若今之乡正、里正也。伍长，同伍之中置一人为长也。长，知两翻。〕相率以孝弟；〔弟，读曰悌；下孝弟同。〕不得舍奸人，〔师古曰：舍，止也。〕闾里阡陌有非常，吏辄闻知，奸人不敢入界。其始若烦，后吏无追捕之苦，民无棰楚之忧，〔师古曰：棰，杖也。楚，荆木也；即今之荆子也。棰，止橤翻。〕皆便安之。接待下吏，恩施甚厚而约誓明。〔施，式豉翻。〕或欺负之者，延寿痛自刻责：\"岂其负之，何以至此！\"〔师古曰：言岂我负之，其人何以为此事。〕吏闻者自伤悔，其县尉至自刺死。〔刺，七亦翻。〕及门下掾自刭，人救不殊，〔掾，于绢翻。师古曰：殊，绝也。以人救之，故身首不相绝也。刭，古顶翻。〕延寿涕泣，遣吏医治视，〔治，直之翻。〕厚复其家。〔复，方目翻。〕在东郡三岁，令行禁止，〔令之必行，禁之必止，无违者也。〕断狱大减，〔断，丁乱翻。〕由是入为冯翊。\n\n 　　延寿出行县至高陵，〔高陵县属左冯翊。行，下孟翻。〕民有昆弟相与讼田，自言。延寿大伤之，曰：\"幸得备位，为郡表率，不能宣明教化，至令民有骨肉争讼，既伤风化，重使贤长吏、啬夫、三老、孝弟受其耻，〔重，直用翻。贤长吏，谓县令、丞也。续汉志：县有啬夫，皆主知民善恶，为役先后，知民贫富、为赋多少，平其差品。三老，掌教化，凡有孝子、顺孙、贞女、义妇、让财、救患及学士为民法式者，皆扁表其民，以兴善行。贤曰：三老、孝弟、力田，三者皆乡官之名。三老，高帝置，孝弟、力田，高后置，所以劝导乡里，助成风化也。〕咎在冯翊，当先退！\"是日，移病不听事，因入卧传舍，闭合思过。〔传，知恋翻；下传相同。〕一县莫知所为，令、丞、啬夫、三老亦皆自系待罪。于是讼者宗族传相责让；此两昆弟深自悔，皆自髡，肉袒谢，愿以田相移，终死不敢复争。〔师古曰：移，犹传也。一说：兄以让弟，弟又让兄，故云相移。复，扶又翻。〕郡中歙然，莫不传相敕厉，不敢犯。〔歙，与翕同，许及翻。〕延寿恩信周偏二十四县，〔冯翊统高陵、栎阳、翟道、池阳、夏阳、衙、粟邑、谷口、莲勺、鄜、频阳、临晋、重泉、郃阳、祋祤、武城、沈阳、褱德、征、云陵、万年、长陵、阳陵、云阳二十四县。〕莫敢以辞讼自言者。推其至诚，吏民不忍欺绐。〔师古曰：绐，诳也，音荡亥翻。〕\n\n 　　匈奴单于又杀先贤掸两弟；乌禅幕请之，不听，心恚。〔师古曰：恚，恨也，音于避翻。〕其后左奥鞬王死，单于自立其小子为奥鞬王，留庭。〔留单于庭也。〕奥鞬贵人共立故奥鞬王子为王，〔师古曰：奥，音郁。鞬，音居言翻。〕与俱东徙。单于右丞相将万骑往击之。失亡数千人，不胜。 \n",
    "资治通鉴第二十七卷-汉纪一十九": "　　汉纪十九　起昭阳太渊献，尽玄黓涒滩，凡十年。\n\n 　　中宗孝宣皇帝下神爵四年（癸亥，公元前五八年）\n\n 　　春，二月，以凤皇、甘露降集京师，赦天下。\n\n 　　颍川太守黄霸在郡前后八年，〔地节四年，颍川太守让入为左冯翊，以霸为颍川太守。至元康三年，霸入守京兆尹；数月，还故官，至是适九年；中间入尹京，是在颍川前后八年。〕政事愈治；〔治，直吏翻；下为治、政治同。〕是时凤皇、神爵数集郡国，〔数，所角翻。〕颍川尤多。夏，四月，诏曰：\"颍川太守霸，宣明【章：甲十五行本\"明\"作\"布\"；乙十一行本同；孔本同。】诏令，百姓乡化，孝子、弟弟、〔乡，读曰向。弟弟，上读曰悌。〕贞妇、顺孙日以众多，田者让畔，〔师古曰：畔，田界也。〕道不拾遗，养视鳏寡，赡助贫穷，狱或八年无重罪囚；其赐爵关内侯、黄金百斤、秩中二千石。\"而颍川孝、弟、有行义民，〔行，下孟翻。〕三老、力田皆以差赐爵及帛。后数月，征霸为太子太傅。\n\n 　　五月，匈奴单于遣弟呼留若王胜之来朝。〔师古曰：呼留若者，王之号也。胜之，其人名。考异曰：匈奴传：\"握衍朐鞮单于立，复修和亲，遣弟伊酋若王胜之入汉献见。\"盖即谓此也。〕\n\n 　　冬，十月，凤皇十一集杜陵。\n\n 　　河南太守【章：甲十五行本\"守\"下有\"东海\"二字；乙十一行本同；孔本同；张校同。】严延年为治阴鸷酷烈，众人所谓当死者一朝出之，所谓当生者诡杀之，〔师古曰：诡，违正理而杀也。〕吏民莫能测其意深浅，战栗不敢犯禁。冬月，传属县囚会论府上，〔传，知恋翻，又直恋翻。师古曰：总集郡府而论杀。〕流血数里，河南号曰\"屠伯\"。〔邓展曰：言延年杀人，如屠儿之杀六畜也。伯，长也。〕延年素轻黄霸为人，及比郡为守，〔师古曰：比，接近也，音频二翻。〕褒赏反在己前，心内不服。河南界中又有蝗虫，府丞义出行蝗，〔行，下孟翻。〕还，见延年。延年曰：\"此蝗岂凤皇食邪？\"义年老，颇悖，〔师古曰：悖，心恶惑也，音布内翻。〕素畏延年，恐见中伤。延年本尝与义俱为丞相史，实亲厚之，馈遗之甚厚。〔中，竹仲翻。遗，于季翻。〕义愈益恐，自筮，得死卦，忽忽不乐，〔乐，音洛。〕取告至长安，〔师古曰：取告，取休假也。〕上书言延年罪名十事；已拜奏，因饮药自杀，以明不欺。事下御史丞按验，〔百官表：御史大夫有两丞，秩千石；一曰中丞。下，遐稼翻。〕得其语言怨望、诽谤政治数事。十一月，延年坐不道，弃市。\n\n 　　初，延年母从东海来，欲从延年腊；〔风俗通引礼传曰：夏曰嘉平，殷曰清祀，周曰大蜡，汉改曰腊。腊者，猎也，因猎取兽以祭先祖。或曰：新故交接，大祭以报功也。蔡邕独断曰：腊者，岁终大祭，纵吏民宴饮。高堂隆曰：王者各以其行之盛祖，以其终腊。水始于申，盛于子，终于辰，故水行之君以子祖、辰腊。火始于寅，盛于午，终于戌，故火行之君以午祖、戌腊。木始于亥，盛于卯，终于未，故木行之君以卯祖、未腊。金始于巳，盛于酉，终于丑，故金行之君以酉祖、丑腊。土始于未，盛于戌，终于辰，故土行之君以戌祖、辰腊。师古曰：建丑之月为腊祭，因会饮，若今之蜡节也。〕到洛阳，适见报囚，〔师古曰：奏报行决也。原父曰：检寻前后，直谓断决囚为报耳，非奏得报也。如今有司书囚罪，长吏判准断，是所谓报也。〕母大惊，使【章：甲十五行本\"使\"作\"便\"；乙十一行本同；孔本同。】止都亭，〔凡郡县皆有都亭，秦法，十里一亭，郡县治所则置都亭。〕不肯入府。延年出至都亭谒母，母闭合不见。延年免冠顿首合下，良久，母乃见之，因数责延年：〔数，所具翻。〕\"幸得备郡守，专治千里，〔守，式又翻。治，直之翻。〕不闻仁爱教化，有以全安愚民；顾乘刑罚，多刑杀人，〔师古曰：顾，反也。乘，因也。〕欲以立威，岂为民父母意哉！\"延年服罪，重顿首谢，〔师古曰：重，音直用翻。〕因【章：甲十五行本\"因\"下有\"自\"字；乙十一行本同；孔本同。】为母御归府舍。〔为，于伪翻；下同。〕母毕正腊，〔师古曰：腊及正岁礼毕也。正，音之盈翻。〕谓延年曰：\"天道神明，人不可独杀。〔师古曰：言多杀人者，己亦当死也。〕我不意当老见壮子被刑戮也！〔师古曰：言素意不谓如此也。〕行矣，去汝东归，扫除墓地耳！\"〔师古曰：言待其丧至也。〕遂去，归郡，见昆弟、宗人，复为言之。后岁余，果败，东海莫不贤智其母。〔师古曰：称其贤智也。〕\n\n 　　匈奴握衍朐鞮单于暴虐，好杀伐，〔好，呼到翻。〕国中不附。及太子、左贤王数谗左地贵人，〔左地贵人，谓左谷蠡王以下至左大当户统兵者也。数，所角翻。〕左地贵人皆怨。会乌桓击匈奴东边姑夕王，颇得人民，单于怒。姑夕王怨，即与乌禅幕及左地贵人共立稽侯狦为呼韩邪单于，〔狦，先安翻，又所奸翻。〕发左地兵四五万人，西击握衍朐鞮单于，至姑且水北。〔师古曰：且，音子余翻。〕未战，握衍朐鞮单于兵败走，使人报其弟右贤王曰：\"匈奴共攻我，若肯发兵助我乎？\"〔师古曰：若，汝也；此下亦同。〕右贤王曰：\"若不爱人，杀昆弟、诸贵人。各自死若处，无来污我！\"〔师古曰：言于汝所居处自死。污，乌故翻。〕握衍朐鞮单于恚，自杀。〔恚，于避翻。〕左大且渠都隆奇亡之右贤王所，〔都隆奇，本立握衍朐鞮单于，故亡。且，子余翻。〕其民尽降呼韩邪单于。〔降，户江翻。〕呼韩【章：甲十五行本\"韩\"下有\"邪\"字；乙十一行本同；孔本同。】单于归庭；数月，罢兵，使各归故地，乃收其兄呼屠吾斯在民间者，立为左谷蠡王，〔谷，音鹿。蠡，卢奚翻；下同。〕使人告右贤贵人，欲令杀右贤王。其冬，都隆奇与右贤王共立日逐王薄胥堂为屠耆单于，发兵数万人东袭呼韩邪单于，呼韩邪单于兵败走。屠耆单于还，以其长子都涂吾西为左谷蠡王，少子姑瞀楼头为右谷蠡王，留居单于庭。〔屠耆使二子守单于庭，而身西还也。师古曰：瞀，音莫构翻。〕\n\n 　　五鳳元年（甲子，公元前五七年）\n\n 　　春，正月，上幸甘泉，郊泰畤。〔畤，音止。〕\n\n 　　皇太子冠。〔冠，古玩翻。考异曰：按宣纪，太子冠在此年，而荀纪于元康三年。疑二疏去位事已云皇太子冠，至是又重复言之，盖误也。〕\n\n 　　秋，七月，【章：甲十五行本无\"七月\"二字；乙十一行本同。】匈奴屠耆单于使先贤掸兄右奥鞬王与乌藉都尉各二万骑屯东方，以备呼韩邪单于。〔掸，音缠，又音田。〕是时西方呼揭王来与唯犁当户谋，〔师古曰：揭，音丘例翻。唯，音弋癸翻。〕共谗右贤王，言欲自立为单于。屠耆单于杀右贤王父子；后知其冤，复杀唯犁当户，〔复，扶又翻。〕于是呼揭王恐，遂畔去，自立为呼揭单于。右奥鞬王闻之，即自立为车犁单于。〔奥，音郁。鞬，居言翻。〕乌藉都尉亦自立为乌藉单于。凡五单于。屠耆单于自将兵东击车犁单于，使都隆奇击乌藉。乌藉、车犁皆败，西北走，与呼揭单于兵合为四万人。乌藉、呼揭皆去单于号，〔去，羌吕翻。〕共并力尊辅车犁单于。屠耆单于闻之，使左大将，都尉将四万骑分屯东方，以备呼韩邪单于，自将四万骑西击车犁单于。车犁单于败，西北走。屠耆单于即引兵西南留闟敦地。〔师古曰：闟，音蹋。敦，音顿，又音对。〕\n\n 　　汉议者多曰：\"匈奴为害日久，可因其坏乱，举兵灭之。\"诏问御史大夫。萧望之对曰：\"春秋，晋士匄帅师侵齐，闻齐侯卒，引师而还，君子大其不伐丧，〔师古曰：士匄，晋大夫范宣子也。公羊传：襄十九年，齐侯环卒。晋士匄帅师侵齐，至谷，闻齐侯卒，乃还。还者何？善辞也。大其不伐丧也。卒，子恤翻。〕以为恩足以服孝子，谊足以动诸侯。前单于慕化乡善，称弟，〔苏林曰：弟，顺也。师古曰：乡，读曰向。弟，音悌。仲冯曰：汉与匈奴尝约为兄弟，此弟直自为弟耳。〕遣使请求和亲，海内欣然，夷狄莫不闻。未终奉约，不幸为贼臣所杀；今而伐之，是乘乱而幸灾也，彼必奔走远遁。不以义动，兵恐劳而无功。宜遣使者吊问，辅其微弱，救其灾患；四夷闻之，咸贵中国之仁义。如遂蒙恩得复其位，必称臣服从，此德之盛也。\"上从其议。\n\n 　　冬，十有二月，乙酉朔，日有食之。\n\n 　　韩延寿代萧望之为左冯翊。望之闻延寿在东郡时放散官钱千余万，使御史案之。〔师古曰：望之以延寿代己为冯翊，而有能名出己之上，故忌害之，欲陷以罪法。〕延寿闻知，即部吏案校望之在冯翊时廪牺官钱，放散百余万。〔左冯翊属官有廪牺令、丞、尉。师古曰：廪，主藏谷；牺，主养牲；皆所以供祭祀也。校，居孝翻。〕望之自奏：\"职在总领天下，闻事不敢不问，而为延寿所拘持。\"上由是不直延寿，各令穷竟所考。望之卒无事实。〔卒，子恤翻。〕而望之遣御史案东郡者，得其试骑士日【章：甲十五行本\"日\"下有\"车服侍卫\"四字；乙十一行本同；孔本同；退斋校同。】奢僭逾制；〔师古曰：试骑士，每岁大试也。余谓即都试也。据延寿传：治饰兵车，画龙、虎、朱爵。延寿衣黄纨方领，驾四马，传总，建幢棨，植羽葆，鼓车、歌车。功曹引车，皆驾四马，建棨戟。五骑为伍，分左右部，军假司马、千人持幢旁毂。歌者先居射室，望见延寿车，噭啕楚歌。延寿坐射室，骑吏持戟夹陛列立，骑士从者带弓鞬罗后。令骑士、兵车四面营陈，被甲鞮鍪，居马上，抱弩负兰。又使骑士戏车、弄马、盗骖。所谓奢僭逾制者也。噭，音叫。啕，音他钓翻。〕又取官铜物，候月食铸刀剑，【章：甲十五行本无\"剑\"字；乙十一行本同。】效尚方事；〔据刘向传，上令典尚方铸作事。师古注曰：尚方，铸巧作金银之所，若今之中尚署。又汉制尚方主作御刀剑。〕及取官钱【章：十五行本\"钱\"下有\"帛\"字；乙十一行本同；孔本同；张校同。】私假徭使吏；〔师古曰：假，谓顾赁也。〕及治饰车甲三百万以上。〔治，直之翻。〕延寿竟坐狡猾不道，弃市。吏民数千人送至渭城，老小扶持车毂，争奏酒炙。〔师古曰：奏，进也。炙，之夜翻，燔肉也。〕延寿不忍距逆，人人为饮，〔为，于伪翻。〕计饮酒石余。使掾、史分谢送者：\"远苦吏民，延寿死无所恨！\"百姓莫不流涕。\n\n 　　五鳳二年（乙丑，公元前五六年）\n\n 　　春，正月，上幸甘泉，郊泰畤。〔考异曰：宣纪云：\"三月，行幸甘泉。\"荀纪作\"正月\"。按汉制，常以正月郊祀。盖荀悦作纪之时，本犹未误也。又杨恽传曰：\"行必不至河东矣。\"盖时亦幸河东祠后土，史脱之也。〕\n\n 　　车骑将军韩增薨。五月，将军许延寿为大司马、车骑大将军。\n\n 　　丞相丙吉年老，上重之。萧望之意常轻吉，上由是不悦。丞相司直奏望之遇丞相礼节倨慢，〔时繁延寿为丞相司直。师古曰：繁，音婆。〕又使吏买卖，私所附益凡十万三千，〔师古曰：使其吏为望之家有所买卖，而吏以其私钱增益之，用润望之也。〕请逮捕系治。秋，八月，壬午，诏左迁望之为太子太傅；以太子太傅黄霸为御史大夫。\n\n 　　匈奴呼韩邪单于遣其弟右谷蠡王等西袭屠耆单于，屯兵杀略万余人。〔谷蠡，音鹿黎。〕屠耆单于闻之，即自将六万骑击呼韩邪单于。屠耆单于兵败，自杀。都隆奇乃与屠耆少子右谷蠡王姑瞀楼头亡归汉。车犁单于东降呼韩邪单于。〔降，户江翻；下同。〕冬，十一月，呼韩邪单于左大将乌厉屈与父呼遫累乌厉温敦皆见匈奴乱，率其众数万人降汉；封乌厉屈为新城侯，乌厉温敦为义阳侯。〔师古曰：呼遫累，其官号也。遫，古速字。累，音力追翻。功臣侯表，新城侯食邑于汝南之细阳；义阳侯食邑于南阳之平氏。考异曰：宣纪。\"匈奴呼遫累单于帅众来降。\"功臣表：\"信成侯，王定以匈奴乌桓屠蓦单于子左大将军率众降，侯。义阳侯，厉温敦以匈奴呼连累单于率众降，侯。\"此即屈与敦也。未尝为单于，或降时自称单于；或纪、表二者误也。〕是时李陵子复立乌藉都尉为单于，〔复，扶又翻。〕呼韩邪单于捕斩之；遂复都单于庭，然众裁数万人。屠耆单于从弟休旬王自立为闰振单于，在西边；〔从，才用翻。〕呼韩邪单于兄左贤王呼屠吾斯亦自立为郅支骨都侯单于，在东边。\n\n 　　光禄勋平通侯杨恽，〔功臣侯表，平通侯食邑于汝南之博阳。〕廉洁无私；然伐其行能，〔伐，矜也。行，身所行也。能，才所堪也。行，下孟翻。〕又性刻害，好发人阴伏，〔好，呼到翻。〕由是多怨于朝廷。与太仆戴长乐相失；〔乐，音洛。〕人有上书告长乐罪，长乐疑恽教人告之，亦上书告恽罪曰：\"恽上书讼韩延寿，郎中丘常谓恽曰：『闻君侯讼韩冯翊，当得活乎？』恽曰：『事何容易，〔易，以豉翻。〕胫胫者未必全也！〔师古曰：胫胫，直貌也。胫，下顶翻。〕我不能自保，〔师古曰：言我尚不能自保，讼人何以得活。〕真人所谓\"鼠不容穴，衔窭数\"者也。』〔李奇曰：真人，正人也。如淳曰：所以不容穴，正坐衔窭数自妨，故不得入穴也。师古曰：窭数，戴盆器也。以盆盛物戴于头者，则以窭数荐之。今卖白团饼人所用者是也。窭，音其羽翻。数，音山羽翻。〕又语长乐曰：〔语，牛倨翻。〕『正月以来，天阴不雨，此春秋所记，夏侯君所言。』\"〔张晏曰：夏侯胜谏昌邑王曰：\"天久阴不雨，臣下必有谋上者。\"春秋无久阴不雨之异也。汉史记胜所言，故曰春秋所记，谓说春秋灾异耳。师古曰：春秋有不雨事，说者因论久阴，附着之也。张晏谓汉史为春秋，失之矣。〕事下廷尉。〔下，遐稼翻。〕廷尉定国奏恽怨望，为訞恶言，〔于定国也。訞，与妖同。〕大逆不道。上不忍加诛，有诏皆免恽、长乐为庶人。〔考异曰：宣纪：\"十二月，杨恽坐前为光禄勋有罪，免为庶人。不悔过，怨望，大逆不道，要斩。\"荀纪因而用之。恽传：\"恽与孙会宗书曰：『臣之得罪已三年矣。』又因日食之变，驺马猥佐成上书告恽罪，下狱死。又杨谭称杜延年为御史大夫。按百官表，恽以神爵元年为光禄勋，五年免。戴长乐亦以其年为太仆，五年免。杜延年以五凤三年，六月，辛酉为御史大夫。又按萧望之传：\"使光禄勋恽策免望之\"，其事在今年八月，恽犹为光禄勋。至四年四月，乃有日蚀之变。盖恽以今年十二月免为庶人，至四年乃死。宣纪误也。〕\n\n 　　五鳳三年（丙寅，公元前五五年）\n\n 　　春，正月，癸卯，博阳定侯丙吉薨。\n\n 　　班固赞曰：古之制名，必由象类，远取诸物，近取诸身。〔易大传有是言。〕故经谓君为元首，臣为股肱，〔师古曰：谓虞书益稷云：\"元首明哉，股肱良哉\"也。〕明其一体相待而成也。是故臣相配，古今常道，自然之势也。近观汉相，高祖开基，萧、曹为冠；〔师古曰：名位在众人之上也。余谓此言其相业冠群后耳。冠，古玩翻。〕孝宣中兴，丙、魏有声。是时黜陟有序，〔黜，降也。陟，升也。〕众职修理，公卿多称其位，〔称，尺证翻。〕海内兴于礼让。览其行事，岂虚呼哉！〔师古曰：言君明臣贤，所以致治，非徒然。〕\n\n 　　二月，壬辰，黄霸为丞相。霸材长于治民，及为丞相，功名损于治郡。〔治，直之翻。〕时京兆尹张敞舍鹖雀飞集丞相府，〔苏林曰：今虎贲所着鹖也。师古曰：苏说非也。此鹖，音芬，字本作鳻，此通用耳。鳻雀大而色青，出羌中，非武贲所着也。武贲鹖者色黑，出上党，以其斗死不止，故用其羽饰武臣首云，今时俗所谓鹖鸡者也；音曷，非此鳻雀也。〕霸以为神雀，议欲以闻。敞奏霸曰：\"窃见丞相请与中二千石、博士杂问郡、国上计长史、守丞为民兴利除害，成大化，〔为，于伪翻。〕条其对。有耕者让畔，男女异路，道不拾遗，及举孝子，贞妇者为一辈，先上殿；〔师古曰：丞相所坐屋也。古者屋之高严，通呼为殿，不必宫中也。余据郑玄周礼注，汉司徒府有天子以下大会殿。后汉之司徒府，则前汉之丞相府也。〕举而不知其人数者，次之；不为条教者在后。叩头谢丞相，口虽不言，而心欲其为之也。长史、守丞对时，臣敞舍有鹖雀飞止丞相府屋上，丞相以下见者数百人。边吏多知鹖雀者，问之，皆阳不知。丞相图议上奏〔师古曰：图，谋也。〕曰：『臣问上计长史、守丞以兴化条，〔师古曰：凡言条者，一一而疏举之，若木条然也。〕皇天报下神爵。』后知从臣敞舍来，乃止。郡国吏窃笑丞相仁厚有知略，〔知，与智同。〕微信奇怪也。臣敞非敢毁丞相也，诚恐群臣莫白，〔恐群臣莫敢白其事也。〕而长史、守丞畏丞相指，归舍法令，各为私教，〔师古曰：舍，废也，读曰舍。〕务相增加，浇淳散朴，〔师古曰：不杂为淳，以水浇之则味漓薄。朴，大质也。割之，散也。〕并行伪貌，有名亡实，〔亡，古无字通。〕倾摇解怠，〔师古曰：解，读曰懈。〕甚者为妖。〔妖，于骄翻。〕假令京师先行让畔、异路、道不拾遗，其实亡益廉贪、贞淫之行，〔亡，古无字通。行，下孟翻。〕而以伪先天下，〔先，悉荐翻。〕固未可也。即诸侯先行之，伪声轶于京师，〔师古曰：轶，过也，音逸。〕非细事也。汉家承敝通变，造起律令，所以劝善禁奸，条贯详备，不可复加。〔复，扶又翻。〕宜令贵臣明饬长史、守丞，〔师古曰：饬，读与敕同。〕归告二千石，举三老、孝弟、力田、孝廉、廉吏，务得其人，郡事皆以法令为【章：甲十五行本无\"为\"字；乙十一行本同；孔本同。】检式，〔师古曰：检，局也，音居俭翻。〕毋得擅为条教；敢挟诈伪以奸名誉者，必先受戮，〔师古曰：奸，求也，音干。〕以正明好恶。\"〔好，呼到翻。恶，乌路翻。〕天子嘉纳敞言，召上计吏，使侍中临饬，如敞指意。霸甚惭。\n\n 　　又，乐陵侯史高以外属旧恩侍中，贵重，〔乐陵县，属平原郡。师古曰：乐，音来各翻。史高者，帝祖母史良娣兄恭之长子。〕霸荐高可太尉。天子使尚书召问霸：\"太尉官罢久矣。〔尚书，属少府。成帝建始四年，增置为五员。自文帝罢太尉官，至景帝以周亚夫为太尉，寻罢。至武帝，以田蚡为太尉；罢后，不复除授。〕夫宣明教化，通达幽隐，使狱无冤刑，邑无盗贼，君之职也。将相之官，朕之任焉。〔师古曰：言欲拜将相，自在朕也。〕侍中、乐陵侯高，帷幄近臣，朕之所自亲，〔师古曰：言具知其材质。〕君何越职而举之？\"〔丞相职，总百官，进贤退不肖。霸荐史高，以为所荐非其人可也，以为越职则非也。盖自武帝以来，丞相之失其职也久矣。〕尚书令受丞相对，〔后汉志：尚书令，承秦所置。武帝用宦者更为中书谒者令。成帝用士人，复故，掌凡选署及奏下尚书曹文书众事。帝既使尚书召问霸，故使尚书令受其对也。尚书令、中书令，沈约以为两官。注已见前。〕霸免冠谢罪，数日，乃决，〔师古曰：乃得免罪也。〕自是后不敢复有所请。〔复，扶又翻。〕然自汉兴，言治民吏，以霸为首。〔治，直之翻。〕\n\n 　　三月，上幸河东，祠后土。减天下口钱；〔如淳曰：汉仪注：民年七岁至十四出口赋钱，人二十三：二十钱以食天子；其三钱者，武帝加口钱以补车骑马。〕赦天下【章：甲十五行本无\"天下\"二字；乙十一行本同；孔本同。】殊死以下。\n\n 　　六月，辛酉，以西河太守杜延年为御史大夫。〔考异曰：荀纪作\"辛巳\"，百官表作\"辛西\"。按长历，此月丙午朔，无辛巳。〕\n\n 　　置西河、北地属国以处匈奴降者。〔处，昌吕翻。〕\n\n 　　广陵厉王胥使巫李女须祝诅上，求为天子。〔师古曰：女须者，巫之名也。祝，职救翻。诅，庄助翻。〕事觉，药杀巫及宫人二十余人以绝口。公卿请诛胥。\n\n 　　五鳳四年（丁卯，公元前五四年）\n\n 　　春，胥自杀。\n\n 　　匈奴单于称臣，遣弟右【章：甲十五行本无\"右\"字；乙十一行本同；孔本同。】谷蠡王入侍。〔考异曰：按匈奴传：\"呼韩邪称臣，即遗铢娄渠堂入侍，\"事在明年。时匈奴有三单于，不知此单于为谁也。余按通鉴据班纪而书此事，又参考匈奴传以明其异。〕以边塞亡寇，〔亡，古无字通。〕减戍卒什二。\n\n 　　大司农中丞耿寿昌奏言：\"岁数丰穰，谷贱，农人少利。〔时谷石五钱，所谓谷贱伤农者。数，所角翻。少，诗沼翻。〕故事：岁漕关东谷四百万斛以给京师，用卒六万人。直籴三辅、弘农、河东、上党、太原郡谷，足供京师，可以省关东漕卒过半。\"上从其计。寿昌又白：\"令边郡皆筑仓，以谷贱增其贾而籴，【章：甲十五行本\"籴\"下有\"以利农\"三字；乙十一行本同；孔本同；张校同；退斋校同。】谷贵时减贾而粜，〔贾，读曰价。〕名曰常平仓。\"〔常平仓始此。〕民便之。上乃下诏赐寿昌爵关内侯。\n\n 　　夏，四月，辛丑朔，日有食之。\n\n 　　杨恽既失爵位，家居治产业，以财自娱。其友人安定太守西河孙会宗与恽书，谏戒之，为言\"大臣废退，当阖门惶惧，为可怜之意；〔师古曰：阖，闭也。为，于伪翻。〕不当治产业，通宾客，有称誉。\"〔治，直之翻。〕恽，宰相子，〔恽，宰相杨敞之子也。〕有材能，少显朝廷，〔少，诗照翻。〕一朝以暗昧语言见废，〔暗，与暗同。〕内怀不服，报会宗书曰：\"窃自思念，过已大矣，行已亏矣，〔行，下孟翻。〕常为农夫以没世矣，是故身率妻子，戮力耕桑，不意当复用此为讥议也！〔复，扶又翻。〕夫人情所不能止者，圣人弗禁；故君、父至尊、亲，送其终也，有时而既。〔师古曰：君至尊，父至亲。张晏曰：丧不过三年；臣见放逐，降居三月复初。师古曰：既，已也。原父曰：恽但云送终三年，本不及放逐三月也。余谓恽之此言，实因废弃而有怨望之意。〕臣之得罪，已三年矣，田家作苦，岁时伏腊，〔作苦，谓耕作劳苦也。史记：秦作伏祠，改蜡曰腊。释名曰：伏者，金气伏藏之日也。金畏火，故三伏皆庚日。历忌曰：四时代谢，皆以相生。至于立秋，以金代火。金畏火，故庚日必伏。毛晃曰：夏有三伏，冬有腊，故称岁时伏腊。〕烹羊，炮羔，〔师古曰：炮羔，炙肉也，即今所谓爊也。余按羊子曰羔，未离乳者也；其肉嫩美。炮，音步交翻。〕斗酒自劳，〔劳，音来到翻。〕酒后耳热，仰天拊缶而呼乌乌，〔应劭曰：缶，瓦器也；秦人击之节歌。师古曰：缶，即今之盆类也。李斯上秦王书云：\"击瓮，叩缶，弹筝，搏髀而歌呼乌乌快耳者，真秦声也。\"是关中旧有此曲。〕其诗曰：『田彼南山，芜秽不治；种一顷豆，落而为萁。〔治里曰田，音堂练翻。诗云：无田甫田。张晏曰：山高而在阳，人君之象也。芜秽不治，言朝廷之荒乱也。一顷，百亩；以喻百官也。言豆贞实之物，当在囷仓，零落在野，喻己见放弃也。萁，曲而不直，言朝臣皆谄谀也。师古曰：萁，豆茎也，音基。治，直之翻。〕人生行乐耳，〔乐，音洛。〕须富贵何时！』〔师古曰：须，待也。〕诚荒淫无度，不知其不可也。\"〔师古曰：自谓为可也。〕又恽兄子安平侯谭〔恽兄忠，袭父敞爵。安平侯忠卒，谭嗣。〕谓恽曰：\"侯罪薄，又有功，〔谓恽有发霍氏谋反之功也。〕且复用！\"〔复，扶又翻。〕恽曰：\"有功何益！县官不足为尽力。\"〔为，于伪翻。〕谭曰：\"县官实然。盖司隶、韩冯翊皆尽力吏也，俱坐事诛。\"〔盖司隶事见上卷神爵二年。韩冯翊事见上元年。盖，古盍翻。〕会有日食之变，驺马猥佐成上书告\"恽骄奢，不悔过。〔如淳曰：驺马，以给驺使乘之；佐，主猥马吏也，有史有佐，名成也。〕日食之咎，此人所致。\"章下廷尉，按验，得所多会宗书，帝见而恶之。〔下，遐稼翻。予，读曰与。恶，乌路翻。〕廷尉当恽大逆无道，要斩；〔师古曰：当，谓处断其罪。要，与腰同。〕妻子徙酒泉郡；谭坐免为庶人，诸在位与恽厚善者，未央卫尉韦玄成及孙会宗等，皆免官。\n\n 　　臣光曰：以孝宣之明，魏相、丙吉为丞相，于定国为廷尉，而赵、盖、韩、杨之死皆不厌众心，〔厌，于赡翻，满也。〕【章：甲十五行本\"心\"下有\"惜哉\"二字；乙十一行本同；孔本同；张校同；退斋校同。】其为善政之累大矣！〔累，力瑞翻。〕周官司寇之法，有议贤、议能，〔周官：小司寇之职，以八辟丽邦法，附刑罚，三曰议贤之辟，四曰议能之辟。郑玄注曰：贤，谓有德行者。能，谓有道艺者。郑众曰：若今时廉吏有罪先请，是也。〕若广汉、延寿之治民，可不谓能乎！〔治，直之翻。〕宽饶、恽之刚直，可不谓贤乎！然则虽有死罪，犹将宥之，况罪不足以死乎！扬子以韩冯翊之愬萧为臣之自失。〔扬子：或问臣之自失，曰：韩冯翊之愬萧，赵京兆之犯魏。〕夫所以使延寿犯上者，望之激之也。上不之察，而延寿独蒙其辜，不亦甚哉！\n\n 　　匈奴闰振单于率其众东击郅支单于。郅支与战，杀之，并其兵；遂进攻呼韩邪。呼韩邪兵败走，郅支都单于庭。〔郅支忘呼韩邪树立之恩，以兄弟而寻干戈，为汉所诛，宜矣。〕\n\n 　　甘露元年（戊辰、前五三年）〔以甘露降纪元。说文：露，润泽也。五经通义：和气津凝为露也。蔡邕月令曰：露者，阴之液也。〕\n\n 　　春，正月，行幸甘泉，郊泰畤。\n\n 　　杨恽之诛也，公卿奏京兆尹张敞，恽之党友，不宜处位。〔处，昌吕翻。〕上惜敞材，独寝其奏，不下。〔师古曰：天子惜敞，故留所奏事不出。下，遐稼翻。〕敝使掾絮舜有所案验，〔李奇曰：絮，音挐。师古曰：絮，姓也，音女居翻，又音人余翻。舜，其名。〕舜私归其家曰：\"五日京兆耳，〔舜以敝被奏当免，在位不久也。〕安能复案事！\"〔复，扶又翻。〕敞闻舜语，即部吏收舜系狱，昼夜验治，竟致其死事。〔罪不至死，而以事致之，所谓文致也。治，直之翻。〕舜当出死，敞使主簿持教告舜曰：\"五日京兆竟何如？冬月已尽，延命乎？\"〔主簿，处郡合下，主文簿，因以名官。师古曰：言汝不欲望延汝命乎！〕乃弃舜市。会立春，行冤狱使者出，〔行，下孟翻。〕舜家载尸并编敞教，〔师古曰：编，联也；联之于章前也。〕自信使者。使者奏敞贼杀不辜。上欲令敞得自便，〔师古曰：从轻法以免也。〕即先下敞前坐杨恽奏，免为庶人。〔下，遐稼翻。〕敞诣阙上印绶，〔上，时掌翻。〕便从阙下亡命。〔此即令之得自便也。师古曰：亡命，不还其本县邑也。贤曰：命，名也。谓脱其名籍而逃亡。〕数月，京师吏民解弛，〔师古曰：弛，放也。解，读曰懈，或如字。〕枹鼓数起，〔盗贼多也。枹，音肤。数，所角翻；下同。〕而冀州部中有大贼，天子思敞功效，使使者即家在所召敞。〔师古曰：就其所居处而召之。〕敞身被重劾，〔师古曰：谓前有贼杀不辜之事。劾，户概翻；下同。〕及使者至，妻子家室皆泣【章：甲十五行本\"泣\"下有\"惶惧\"二字；乙十一行本同；孔本同；张校同；退斋校同。】而敞独笑曰：\"吾身亡命为民，郡吏当就捕。今使者来，此天子欲用我也。\"装随使者，〔治行装而随使者也。〕诣公车上书曰：\"臣前幸得备位列卿，待罪京兆，〔西都之制，为三辅者列于九卿。待罪者，谦言也。谓身居其官而于称职，则将有瘝旷之罪，故谓居职为待罪。西都之臣率有是言。〕坐杀掾絮舜。舜本臣敞素所厚吏，数蒙恩贷；〔师古曰：贷，音土带翻。宥罪有贷。〕以臣有章劾当免，受记考事，〔师古曰：记，书也；若今之州县为符教也。〕便归卧家，谓臣五日京兆。背恩忘义，〔背，蒲妹翻。〕伤薄俗化。臣窃以舜无状，枉法以诛之。臣敞贼杀不辜，鞠狱故不直，虽伏明法，死无所恨！\"天子引见敞，〔见，贤遍翻。〕拜为冀州刺史。〔冀州部魏郡、巨鹿、常山、清河等郡；广平、真定、中山、信都、河间等国。考异曰：荀纪载于五凤二年，因杨恽事，并致此误也。百官表：\"敞以神爵元年为京兆尹，八年免。\"敞传云：\"为京兆九岁免。\"〕敞到部，盗贼屏迹。〔屏，必郢翻。〕\n\n 　　皇太子柔仁好儒，见上所用多文法吏，以刑绳下，常【章：甲十五行本\"常\"作\"尝\"；乙十一行本同。】侍燕从容:\"陛下持刑太深，宜用儒生。\"〔好，呼到翻；下同。从，千容翻。〕帝作色曰：〔师古曰：作，动也。意怒故动色。〕\"汉家自有制度，本以霸王道杂之；柰何纯任德教，用周政乎！〔师古曰：姬周之政。〕且俗儒不达时宜，〔风俗通曰：儒者，区也，言其区别古今。居则翫圣哲之辞，动则行典籍之道，稽先王之制，立当时之事，此通儒也。若能纳而不能出，能言而不能行，讲诵而已，无能往来，此俗儒也。〕好是古非今，使人眩于名实，〔师古曰：眩，乱视也，音胡眄翻。〕不知所守，何足委任！\"乃叹曰：\"乱我家者太子也！\"\n\n 　　臣光曰：王霸无异道。昔三代之隆，礼乐、征伐自天子出，则谓之王。天子微弱不能治诸侯，诸侯有能率其与同讨不庭以尊王室者，则谓之霸。〔庭，直也。不庭，不直也。一说以诸侯不朝为不庭。治，直之翻。〕其所以行之也，皆本仁祖义，任贤使能，赏善罚恶，禁暴诛乱；顾名位有尊卑，德泽有深浅，功业有巨细，政令有广狭耳，非若白黑、甘苦之相反也。汉之所以不能复三代之治者，由人主之不为，非先王之道不可复行于后世也。〔复，扶又翻。〕夫儒有君子，有小人。〔论语：孔子谓子夏曰：汝为君子儒，毋为小人儒。谢显道为之说曰：志于义则大，是以谓之君子；忘于利则小，是以谓之小人。〕彼俗儒者，诚不足与为治也，〔治，直吏翻；下同。〕独不可求真儒而用之乎！稷、契、皋陶、伯益、伊尹、周公、孔子，皆大儒也，〔契，息列翻。陶，音遥。〕使汉得而用之，功烈岂若是而止邪！孝宣谓太子懦而不立，暗于治体，必乱我家，则可矣；乃曰王道不可行，儒者不可用，岂不过哉！非【章：甲十五行本\"过\"下有\"甚矣\"二字；乙十一行本同；孔本同。甲十五行本\"非\"上有\"殆\"字；乙十一行本同；孔本同。】所以训示子孙，垂法将来者也。\n\n 　　淮阳宪王好法律，〔淮阳王钦，上次子也。好，呼到翻。〕聪达有材；王母张倢伃尤幸。〔倢伃，音接予。〕上由是疏太子而爱淮阳宪王，数嗟叹宪王曰：\"真我子也！\"常有意欲立宪王，然用太子起于微细，上少依倚许氏，〔疏，读曰疎。数，所角翻。少，诗照翻。依倚许氏事见二十四卷昭帝元平元年。〕及即位而许后以杀死，〔事见二十四卷本始三年。〕故弗忍也。久之，上拜韦玄成为淮阳中尉，以玄成尝让爵于兄，〔事见二十五卷元康四年。〕欲以感谕宪王；由是太子遂安。\n\n 　　匈奴呼韩邪单于之败也，左伊秩訾王为呼韩邪计，〔师古曰：訾，音子移翻。〕劝令称臣入朝事汉，从汉求助，如此，匈奴乃定。呼韩邪问诸大臣，皆曰：\"不可。匈奴之俗，本上气力而下服役，〔师古曰：以服役于人为下。〕以马上战斗 为国，故有威名于百蛮。战死，壮士所有也。〔师古曰：言人皆有此事耳。余谓壮士健鬭则战死，乃本分必有之事。〕今兄弟争国，不在兄则在弟，〔郅支，兄也。呼韩邪，弟也。〕虽死犹有威名，子孙常长诸国。〔师古曰：为诸国之长帅也。长，知两翻；下同。〕汉虽强，犹不能兼并匈奴；柰何乱先古之制，臣事于汉，卑辱先单于，〔师古曰：言忝辱之，更令卑下也。余谓此言先单于与汉争为长雄，而今单于臣事之，是卑辱先单于于地下也。〕为诸国所笑！虽如是而安，何以复长百蛮！\"〔复，扶又翻。〕左伊秩訾曰：\"不然，强弱有时。今汉方盛，乌孙城郭诸国皆为臣妾。自且鞮侯单于以来，匈奴日削，不能取复，〔且鞮侯单于，呼韩邪之曾祖也。复，报也。且，子余翻。〕虽屈强于此，〔师古曰：屈，音其勿翻。〕未尝一日安也。今事汉则安存，不事则危亡，计何以过此！\"诸大人相难久之。〔难，乃旦翻。〕呼韩邪从其计，〔从左伊秩訾王之计也。〕引众南近塞，〔近，其靳翻。〕遣子右贤王铢娄渠堂入侍。〔师古曰：铢，音殊。娄，音力于翻。〕郅支单于亦遣子右大将驹于利受入侍。\n\n 　　二月，丁巳，乐成敬侯许延寿薨。〔恩泽侯表，乐成侯食邑于南阳之平氏。〕\n\n 　　夏，四月，黄龙见新丰。〔见，贤遍翻。〕\n\n 　　丙申，太上皇庙火；甲辰，孝文庙火；上素服五日。\n\n 　　乌孙狂王复尚楚主解忧，〔复，扶又翻。〕生一男鸱靡，不与主和；又暴恶失众。汉使卫司马魏和意、副侯任昌至乌孙。〔侯，卫侯也；为和意之副。任，音壬。〕公主言：\"狂王为乌孙所患苦，易诛也。\"〔易，以豉翻。〕遂谋置酒，使士拔剑击之。剑旁下，〔师古曰：不正下也。〕狂王伤，上马驰去。其子细沈瘦会兵围和意、昌及公主于赤谷城；〔师古曰：瘦，音搜。赤谷城，乌孙国都，去长安八千九百里。〕数月，都护郑吉发诸国兵救之，乃解去。汉遣中郎将张遵持医药治狂王，赐金帛；〔治，直之翻。〕因收和意、昌系琐，〔系琐，即今云锁索也。〕从尉犁槛车至长安，斩之。\n\n 　　初，肥王翁归靡胡妇子乌就屠，狂王伤时，惊，与诸翎侯俱去，居北山中，〔其山在乌孙之北也。翎，与翕同，音许及翻。〕扬言母家匈奴兵来，故众归之；后遂袭杀狂王，自立为昆弥。是岁，汉遣破羌将军辛武贤将兵万五千人至敦煌，通渠积谷，欲以讨之。〔时立表穿渠于卑鞮侯井以西。孟康曰：大井六，通渠也。下流涌出在白龙堆东土山下。敦，徒门翻。〕\n\n 　　初，楚主侍者冯嫽，〔师古曰：嫽，音了。嫽者，慧也，故以为名。〕能史书，〔史，吏也。犹言吏书也。〕习事，〔内习汉事，外习西域诸国事也。〕尝持汉节为公主使，〔使，疏吏翻。〕城郭诸国敬信之，号曰冯夫人，为乌孙右大将妻。〔乌孙国官，相大禄之下有左、右大将二人，盖贵入也。〕右大将与乌就屠相爱，都护郑吉使冯夫人说乌就屠，〔说，输芮翻。〕以汉兵方出，必见灭，不如降。乌就屠恐，曰：\"愿得小号以自处！\"〔处，昌吕翻。〕帝征冯夫人，自问状；〔即此事与数诏问赵充国事参而观之，通鉴所纪一千三百余年间，明审之君，一人而已。〕遣谒者竺次、期门甘延寿为副，送冯夫人。冯夫人锦车持节，〔应劭曰：锦车，以锦衣车也。〕诏乌就屠诣长罗侯赤谷城，立元贵靡为大昆弥，〔元贵靡，肥王翁归靡嫡长男，楚主解忧所生也。事始上卷神爵二年。〕乌就屠为小昆弥，皆赐印绶。破羌将军不出塞，还。后乌孙屠不尽归翎侯人【章：甲十五行本\"归\"下有\"诸\"字；\"人\"作\"民\"；乙十一行本同；孔本同。】众，汉复遣长罗侯将三校屯赤谷，因为分别【章：甲十五行本\"别\"下有\"其\"字；乙十一行本同；孔本同。】人民地界，〔复，扶又翻。校，户教翻。别，彼列翻。〕大昆弥户六万余，小昆弥户四万余；然众心皆附小昆弥。〔为汉以两昆弥忧劳张本。〕\n\n 　　甘露二年（己巳，公元前五二年）\n\n 　　春，正月，立皇子嚣为定陶王。〔考异曰：诸侯王表，\"十月乙亥立，\"今据宣纪。〕\n\n 　　诏赦天下，减民算三十。〔师古曰：一算减钱三十也。汉律，人出一算，算百二十钱。〕\n\n 　　珠厓郡反。夏，四月，遣护军都尉张禄将兵击之。〔百官表：护军都尉，秦官；武帝元狩四年属大司马。〕\n\n 　　杜延年以老病免。五月，己丑，廷尉于定国为御史大夫。\n\n 　　秋，七【章：甲十五行本\"七\"作\"九\"；乙十一行本同；孔本同；退斋校同。】月，立皇子宇为东平王。\n\n 　　冬，十二月，上行幸萯阳宫、属玉观。〔应劭曰：萯阳宫在鄠，秦文王所起。伏俨曰：在扶风。李斐曰：萯，音倍。师古曰：应说、李音是也。服虔曰：属玉观，以玉饰，因名焉，在扶风。李奇曰：属玉，音鷟鸑。其上有此鸟，因以为名。晋灼曰：属玉，水鸟，似〈交鳥〉〈青鳥〉，以名观也。师古曰：晋说是也。属，音之欲翻。观，工玩翻。〕\n\n 　　是岁，营平壮武侯赵充国薨。〔恩泽侯表：营平侯，食邑于济南。夫以赵充国之贤之功，而班史列之恩泽侯者，以其初封以定策功也。如卫青、霍去病本以破匈奴功封，而班史亦列于恩泽侯，以其由卫思后戚属得进也。班史书法，犹有古史官典刑，后之为史者不复知此矣。〕先是，充国以老乞骸骨，赐安车、驷马、黄金，罢就弟。〔先，悉荐翻。弟，与第同。〕朝廷每有四夷大议，常与参兵谋、〔师古曰：与读曰豫。〕问筹策焉。\n\n 　　匈奴呼韩邪单于款五原塞，〔师古曰：款，叩也。按班志，汉五原郡即秦九原郡，治稒阳；别有五原县。宋白曰：汉五原故城，在今胜州榆林县界。〕愿奉国珍，朝三年正月。〔师古曰：欲于甘露三年正月行朝礼。朝，直遥翻。〕诏有司议其仪。丞相、御史曰：\"圣王之制，先京师而后诸夏，先诸夏而后夷狄。匈奴单于朝贺，其礼仪宜如诸侯王，位次在下。\"〔此议犹依傍成周盛时朝诸侯之制。先、后，皆去声。〕太子太傅萧望之以为：\"单于非正朔所加，〔言班历所不及也。〕故称敌国，宜待以不臣之礼，位在诸侯王上。外夷稽首称藩，中国让而不臣，此则羁縻之谊，谦亨之福也。〔望之此议，取春秋传王者不治夷狄之意。马络曰羁，牛靷曰縻。言其在荒服，待之若马牛然，取羁縻不绝而已。师古曰：易谦卦之辞曰：谦，亨，天道下济而光明，地道卑而上行。言谦之为德，无所不通也。亨，火庚翻。〕书曰：『戎狄荒服』，〔师古曰：逸书也。余谓此语，或者伏生之书有之，今国语犹载此言。〕言其来服荒忽亡常。〔亡，古无字通。〕如使匈奴后嗣卒有鸟窜鼠伏，阙于朝享，〔朝，朝见也。享，供时享也。享，献也。古者诸侯见于天子，必以所贡助祭于庙。孝经所谓\"四海之内，各以其职来祭\"者也。卒，读曰猝；师古子恤翻。〕不为畔臣，〔师古曰：卒，终也。谓本以客礼待之；若后不来，非叛臣。〕万世之长策也。\"天子采之，下诏曰：\"匈奴单于称北蕃，朝正朔。〔谓朝明年正月朔也。〕朕之不德，不能弘覆。〔覆，敷救翻。〕其以客礼待之，令单于位在诸侯王上，赞谒称臣而不名。\"\n\n 　　荀悦论曰：春秋之义，王者无外，欲一于天下也。〔春秋之义，王者无外，故天王有入无出，大夫出不言奔，欲一乎天下也。〕戎狄道里辽远，人迹介绝，故正朔不及，礼教不加，非尊之也，其势然也。诗云：\"自彼氐、羌，莫敢不来王。\"〔商颂殷武之诗也。〕故要、荒之君必奉王贡；若不供职，则有辞让号令加焉，〔国语：祭公谋父曰：\"蛮夷要服，戎狄荒服。要服者贡，荒服者王。有不贡则修名，有不王则修德。于是让不贡，告不王。于是有威让之令，有文告之辞。\"要，一遥翻。〕非敌国之谓也。望之欲待以不臣之礼，加之王公之上，僭度失序，以乱天常，非礼也！若以权时之宜，则异论矣。\n\n 　　诏遣车骑都尉韩昌迎单于，发所过七郡二千骑为陈道上。〔按汉书\"郡\"下又有\"郡\"字。师古注曰：所过之郡，每为发兵陈列于道，以为宠卫也。七郡，谓过五原、朔方，西河、上郡、北地、冯翊而后至长安也。为，于伪翻。〕\n\n 　　甘露三年（庚午，公元前五一年）\n\n 　　春，正月，上行幸甘泉，郊泰畤。\n\n 　　匈奴呼韩邪单于来朝，赞谒称藩臣而不名；赐以冠带、衣裳，黄金玺、盭绶，〔白虎通：衣者，隐也；裳者，障也；所以隐形自障蔽也。玺，斯氏翻。绶，音受。师古曰：盭，古戾字。戾，草名也。以戾染绶，亦诸侯王之制也。〕玉具剑、佩刀，弓一张，矢四发，〔孟康曰：玉具剑，摽首、镡、卫尽用玉为之也。师古曰：镡，剑口旁横出者也。卫，剑鼻也。镡，音淫。\"卫\"字本作\"彘\"，其音同耳。服虔曰：发，十二矢也。韦昭曰：射礼，三而止，每射四矢，故以十二为一发也。师古曰：发，犹今言箭一放、两放也。今则以一矢为一放也。〕棨戟十，〔师古曰：棨，有衣之戟也。棨，音启。〕安车一乘，鞍勒一具，〔师古曰：勒，马辔也。〕马十五匹，黄金二十斤，钱二十万，衣被七十七袭，〔师古曰：一称为一袭，犹今人之言一副衣服也。〕锦绣、绮縠、八千匹，絮六千斤。礼毕，使使者道单于先行宿长平。〔师古曰：道，读曰导，导引也。如淳曰：长平，阪名也，在池阳南。上原之阪有长平观，去长安五十里。师古曰：泾水之南原，即今所谓睚城阪也。〕上自甘泉宿池阳宫。〔池阳县属左冯翊，有离宫在焉。贤曰：池阳县故城，在今泾阳县西北。〕上登长平阪，诏单于毋谒，〔师古曰：不令拜也。〕其左右当户【章：甲十五行本\"户\"下有\"群臣\"二字；乙十一行本同；孔本同。】皆得列观，及诸蛮夷君长、王、侯数万，咸迎于渭桥下，夹道陈。〔陈，如字，陈列也，又涂也。〕上登渭桥，咸称万岁。单于就邸长安。置酒建章宫，飨赐单于，观以珍宝。〔师古曰：观，示也。观，古玩翻。〕二月，遣单于归国。单于自请\"愿留居幕南光禄塞下；〔师古曰：徐自为所筑者也。余按武帝遣光禄徐自为出五原塞，筑亭障列城后，人因谓之光禄塞。〕有急，保汉受降城。\"〔恐郅支来攻，故请有急入城自保。〕汉遣长乐卫尉、高昌侯董忠、〔功臣表，高昌侯食邑于千乘。乐，音洛。〕骑都尉韩昌将骑万六千，又发边郡士马以千数，送单于出朔方鸡鹿塞。〔师古曰：鸡鹿塞车，在朔方寙浑县之西北。〕诏忠等留卫单于，助诛不服，又转边谷米糒，〔师古曰：糒，干饭也，音备。〕前后三万四千斛，给赡其食。先是，自乌孙以西至安息诸国近匈奴者，皆畏匈奴而轻汉；〔先，悉荐翻。近，其靳翻。〕及呼韩邪【章：甲十五行本\"邪\"下有\"单于\"二字；乙十一行本同；孔本同。】朝汉后，咸尊汉矣。\n\n 　　上以戎狄宾服，思股肱之美，乃图画其人于麒麟阁，〔麒麟阁，在未央宫中。张晏曰：武帝获麒麟时作此阁，图画其像于阁，遂以为名。师古曰：汉宫阁疏云：萧何造。画，古画字通。〕法其容貌，署其官爵、姓名；〔师古曰：署，表也，题也。〕唯霍光不名，曰\"大司马、大将军、博陆侯，姓霍氏，\"其次张安世，韩增、赵充国、魏相、丙吉、杜延年、刘德、梁丘贺、萧望之、苏武，凡十一人，〔图画功臣自此始。观麟阁股肱之次，魏、丙列于霍、张、韩、赵之下，则知汉之丞相在中朝诸将军之后矣。梁丘，姓也。左传，齐有梁丘据。〕皆有功德，知名当世，是以表而扬之，明着中兴辅佐，列于方叔、召虎、仲山甫焉。〔师古曰：三人皆周宣王之臣，有文、武之功，佐宣王中兴者也。言宣帝亦重兴汉室，而霍光等并为名臣，皆比于方叔之属。召，读曰邵。〕\n\n 　　凤皇集新蔡。〔新蔡县，属汝南郡；春秋蔡平侯自蔡徙此，因名。〕\n\n 　　三月，己巳，建成安侯黄霸薨。〔恩泽侯表，建成侯食邑于沛。〕五月，甲午，于定国为丞相，封西平侯。〔恩泽侯表，西平侯食邑于临淮。〕太仆沛郡陈万年为御史大夫。\n\n 　　诏诸儒讲五经同异，萧望之等平奏其议，上亲称制临决焉。乃立梁丘易、大小夏侯尚书、谷梁春秋博士。〔梁丘，贺；大夏侯，胜；小夏侯，建；谷梁，赤。〕\n\n 　　乌孙大昆弥元贵靡及鸱靡皆病死。公主上书言：\"年老土思，〔土思者，怀故乡也。〕愿得归骸骨，葬汉地！\"天子闵而迎之。冬，至京师，待之一如公主之制。〔楚主本以宗室女嫁乌孙，今待之如公主之制，仪比皇女。〕后二岁卒。\n\n 　　元贵靡子星靡代为大昆弥，弱。〔师古曰：言其尚幼小。〕冯夫人上书：\"愿使乌孙，镇抚星靡。\"汉遣之。〔使，疏吏翻。〕都护【章：甲十五行本\"护\"下有\"韩宣\"二字，乙十一行本同；孔本同；张校同；退斋校同。】奏乌孙大吏大禄、大监皆可赐以金印紫绶，以尊辅大昆弥。〔初，乌孙王昆莫中子大禄强善，将总万余骑，后遂以为官名。又其国官有大监二人。汉列侯金印紫绶，今特赐之。〕汉许之。其后段会宗为都护，乃招还亡叛，安定之。星靡死，子雌栗靡代立。\n\n 　　皇太子所幸司马良娣，病，且死，谓太子曰：\"妾死非天命，乃诸娣妾、良人更祝诅杀我。\"〔汉嫔御之秩，良人视八百石，爵比左庶长。师古曰：更，音工衡翻。祝，职救翻。诅，庄助翻。〕太子以为然。及死，太子悲恚发病，〔恚，于避翻。〕忽忽不乐。〔乐，音洛。〕帝乃令皇后择后宫家人子可以娱侍太子者，得元城王政君，〔元城县，属魏郡。应劭曰：魏武侯公子元食邑于此，因而遂氏焉。〕送太子宫。政君，故绣衣御史贺之孙女也，〔王贺事见二十一卷武帝天汉二年。〕见于丙殿；〔殿，盖以甲、乙、丙、丁为次，因名。见，贤遍翻。〕壹幸，有身。是岁，生成帝于甲馆画堂，〔应劭曰：甲观，在太子宫甲地，主用乳生也。画堂，画九子母。如淳曰：画堂，堂名。甲观，观名。三辅黄图云：太子宫有甲观。师古曰：甲者，甲、乙、丙、丁之次也。元后传：见于丙殿，此其例也。而应氏以为在宫在甲地，谬矣。画堂，但画饰耳，岂必九子母乎！霍光止画室中，是则宫殿中通有彩画之饰。〕为世适皇孙。帝爱之，自名曰骜，字大孙，常置左右。〔适，读曰嫡。嫡，正出也。曰世适者，谓正统继世之重也。政君之入太子宫，亦姬侍耳，以子贵，遂为正妃。骜，五到翻。大，读曰太。为王氏窃汉张。〕\n\n 　　甘露四年（辛未，公元前五零年）\n\n 　　夏，广川王海阳坐禽兽行，贼杀不辜废，徙房陵。〔地节四年，立广川王文。海阳，文之子也。内乱为禽兽行。行，下孟翻。考异曰：诸侯表作\"汝阳\"，宣纪、景十三王传作\"海阳\"，今从之。〕\n\n 　　冬，十月，【章：甲十五行本\"月\"下有\"丁卯\"二字；乙十一行本同；孔本同；张校同。】未央宫宣室阁火。\n\n 　　是岁，徙定陶王嚣为楚王。\n\n 　　匈奴呼韩邪、郅支两单于俱遣使朝献，汉待呼韩邪使有加焉。\n\n 　　黃龍元年（壬申，公元前四九年）\n\n 　　春，正月，上行幸甘泉，郊泰畤。\n\n 　　匈奴呼韩邪单于来朝；二月，归国。始，郅支单于以为呼韩邪兵弱，降汉，不能后自还，〔复，扶又翻。〕即引其众西，欲攻定右地。又屠耆单于小弟本侍呼韩邪，亦亡之右地，收两兄余兵，〔两兄，屠耆、闰振也。〕得数千人，自立为伊利目单于；〔\"目\"，汉书作\"自\"。〕道逢郅支，合战，郅支杀之，并其兵五万余人。郅支闻汉出兵谷助呼韩邪，即遂留居右地；自度力不能定匈奴，〔度，徒洛翻。〕乃益西，近乌孙，〔近，其靳翻。〕欲其【章：甲十五行本\"其\"作\"与\"；乙十一行本同；张校同。】并力，遣使见小昆弥乌就屠。乌就屠杀其使，发八千骑迎郅支。郅支觉其谋，勒兵逢击乌孙，破之；〔师古曰：以兵逆之，相逢即击，故云逢击。〕因北击乌揭、坚昆、丁令，并三国。〔揭，音丘例翻。〕数遣兵击乌孙，常胜之。〔数，所角翻。〕坚昆东去单于庭七千里，南至【章：甲十五行本\"至\" 作\"去\"；乙十一行本同；孔本同。】车师五千里，郅支留都之。\n\n 　　三月，有星孛于王良、阁道，〔营室曰离宫。阁道，汉中四星，曰天驷；旁一星曰王良。又紫宫后十七星，绝汉，抵营室，曰阁道。孛，蒲内翻。〕入紫微□【章：甲十五行本\"□\"作\"宫\"；乙十一行本同；孔本同。】\n\n 　　帝寝疾，选大臣可属者，〔属，之欲翻。〕引外属侍中乐陵侯史高、〔属，读如本字。外属，犹言外戚也。〕太子太傅萧望之、少傅周堪至禁中，拜高为大司马、车骑将军，望之为前将军、光禄勋，堪为光禄大夫，皆受遗诏辅政，领尚书事。〔汉尚书职典枢机，凡诸曹文书众事皆由之。自是之后，凡受遗辅政皆领尚书事，至东都曰录尚书事。〕冬，十二月，甲戌，帝崩于未央宫。〔臣瓒曰：帝年十八即位；即位二十五年，寿四十三。〕\n\n 　　班固赞曰：孝宣之治，信赏必罚，〔师古曰：有功必赏，有罪必罚。治，直吏翻。〕综核名实。政事、文学、法理之士，咸精其能。至于技巧、工匠、器械，自元、成间鲜能及之。〔师古曰：械者，器之总名也。一曰：有盛为械，无盛为器。鲜，少也；言少有能及之者。技，渠绮翻。鲜，息浅翻。〕亦足以知吏称其职，民安其业也。〔称，尺证翻。〕遭值匈奴乖乱，推亡固存，〔李奇曰：推亡者，若纣为无道，天下苦之，有灭亡之形，周武遂推而弊之。固存，譬如邻国以道莅民，上下一心，势必能存，因就而坚固之。今匈奴内自纷争，宣帝能朝呼韩邪而固存之；走郅支使远遁，是谓推亡也。师古曰：尚书介虺之诰曰：推亡固存，邦乃其昌。言有亡道者则推而灭之，有存道者则辅而固之，王者如此，国乃昌盛。故此赞引之。推，吐雷翻。〕信威北夷，〔师古曰：信，读曰申，古字通用。一说：恩信及威，并着北夷。余谓前音是。〕单于慕义，稽首称藩。功光祖宗，业垂后嗣，可谓中兴，侔德殷宗、周宣矣！〔师古曰：侔等殷之高宗及周之宣王也。〕\n\n 　　癸巳，太子即皇帝位，谒高庙，尊皇太后曰太皇太后，〔苏林曰：上官后。〕皇后曰皇太后。 \n",
    "资治通鉴第二十八卷-汉纪二十": "　　汉纪二十　起昭阳作噩，尽屠维单阏，凡七年。\n\n 　　孝元皇帝上〔荀悅曰：諱「奭」之字曰「盛」。應劭曰：諡法：行義悅民曰元。〕\n\n 　　初元元年（癸酉、前四八）\n\n 　　春，正月，辛丑，葬孝宣皇帝于杜陵；〔臣瓒曰：自崩至葬凡二十八日。杜陵在长安南五十里。〕赦天下。\n\n 　　三月，丙午，立皇后王氏，封后父禁为阳平侯。〔恩泽侯表，阳平侯食邑于东郡。〕\n\n 　　以三辅、太常、郡国公田及苑可省者振业贫民；〔太常掌诸陵邑，故亦有公田苑。师古曰：振业，振起之令有作业。〕赀不满千钱者，赋贷种、食。〔师古曰：赋，给与之也。贷，假也。种，音之勇翻。贾公彦曰：种食者，或为种子，或为食用。〕\n\n 　　封外祖平恩戴侯同产弟子中常侍许嘉为平恩侯。〔文颖曰：戴侯，许广汉。諡法，礼不愆曰戴。余按广汉先坐腐刑，及薨，无后；今以嘉绍封。百官表：侍中、中常侍皆加官。西都参用士人，东都始以宦者为中常侍。〕\n\n 　　夏，六月，以民疾疫，令太官损膳，减乐府员，省苑马，以振困乏。〔乐府员大凡八百二十九人，武帝所立。汉官仪：牧师诸苑三十六所，分置北边、西边，养马三十万匹。〕\n\n 　　关【章：乙十一行本\"关\"上有\"秋九月\"三字；孔本同；传校同。】东郡、国十一大水，饥，或人相食；转旁郡钱谷以相救。\n\n 　　上素闻琅邪王吉、贡禹皆明经洁行，〔姓谱：贡姓，子贡之后。行，下孟翻。〕遣使者征之。吉道病卒。禹至，拜为谏大夫。上数虚己问以政，〔易咸卦，君子以虚受人。师古曰：虚己，谓听受其言也。数，所角翻。〕禹奏言：\"古者人君节俭，什一而税，无他赋役，故家给人足。高祖、孝文、孝景皇帝，宫女不过十余人，厩马百余匹。后世争为奢侈，转转益甚；臣下亦稍放效。〔师古曰：于，音甫往翻；下同。〕臣愚以为如太古难，宜少放古以自节焉。〔少，诗沼翻。〕方今宫室已定，无可柰何矣；其余尽可减损。故时齐三服官，输物不过十笥；〔李斐曰：齐国旧有三服之官，春献冠帻縰，为首服，纨素为冬服，轻绡为夏服，凡三。如淳曰：地理志曰：齐冠带天下。胡公曰：服官，主作文绣以给衮龙之服。地理志，襄邑亦有服官。师古曰：齐三服官，李说是也。縰，与纚同，音山尔翻，即今之方目紗也。纨素，今之绢也。轻绡，今之轻紗也。襄邑自出文绣，非齐三服也。〕方今齐三服官，作工各数千人，一岁费数巨万。〔万万为巨万。〕厩马食粟将万匹。武帝时，又多取好女至数千人，以填后宫。及弃天下，多藏金钱、财物，鸟兽、鱼鼈凡百九十物；又皆以后宫女置于园陵。至孝宣皇帝时，陛下恶有所言，〔师古曰：不能自言减省之事。恶，乌路翻。恶有所言者，恶以天俭其亲。此语承上园陵事。〕群臣亦随故事，甚可痛也！故使天下承化，取女皆大过度：〔师古曰：取，读曰娶。〕诸侯妻妾或至数百人，豪富吏民畜歌者至数十人，〔此所谓取女过度也。〕是以内多怨女，外多旷夫。〔师古曰：旷，空也。室家空也。〕及众庶葬埋，皆虚地上以实地下。其过自上生，〔师古曰：自，从也。上，谓天子也。〕皆在大臣循故事之罪也。唯陛下深察古道，从其俭者：大减损乘舆服御器物，三分去二；〔乘，绳证翻。去，羌吕翻。〕择后宫贤者，留二十人，余悉归之，及诸陵园女无子者，宜悉遣；〔汉制：天子晏驾，后宫送葬，因留奉陵寝。〕廏马可无过数十匹，独舍长安城南苑地，以为田猎之囿。〔师古曰：舍，置也。独留置之，其余皆废去。舍，读曰舍。〕以方今天下饥馑，可无大自损减以救之，称天意乎！天生圣人，盖为万民，非独使自娱乐而已也。\"〔称，尺证翻。为，于伪翻。乐，音洛。〕天子纳善其言，下诏，今诸宫馆希御幸者勿缮治；〔治，直之翻。〕太仆减谷食马；水衡减肉食兽。〔太仆，掌舆马。汉旧仪云：天子六廏，未央、丞华、辂軨、骑马、騊駼、大廏也；马皆万匹。水衡都尉，掌上林苑，禽兽属焉。师古曰：缮，补也。减，谓损其数。省者，全去之。〕\n\n 　　臣光曰：忠臣之事君也，責其所難，則其易者不勞而正；〔易，以豉翻。〕補其所短，則其長者不勸而遂。孝元踐位之初，虛心以問禹，禹宜先其所急，後其所緩。然則優游不斷，〔先、後，皆去聲。斷，丁亂翻。〕讒佞用權，當時之大患也，而禹不以為言；恭謹節儉，孝元之素志也，而禹孜孜言之；何哉！使禹之智不足不知，烏得為賢！知而不言，為罪愈大矣。\n\n 　　匈奴呼韩邪单于复上书，言民众困乏。〔复，扶又翻。〕诏云中、五原邵转谷二万斛以给之。\n\n 　　是岁，初置戊己校尉，使屯田车师故地。〔师古曰：戊己校尉者，镇安西域，无常治处，亦犹甲乙等各有方位，而戊与己四季寄王，故以名官也。时有戊校尉，又有己校尉。一说：戊与己位在中央，今所置校尉在三十六国之中，故曰戊己也。余谓车师之地不在三十六国之中，当从师古前说为是。宣帝元康二年，以车师地与匈奴。今匈奴款附，故复屯田故地。〕\n\n 　　二年（甲戌、前四七）\n\n 　　春，正月，上行幸甘泉，郊泰畤。〔畤，音止。〕乐陵侯史高以外属领尚书事，前将军萧望之、光禄大夫周堪为之副。望之名儒，与堪皆以师傅旧恩，天子任之，数宴见，言治乱，陈王事。〔事，所角翻。见贤遍翻。治，直吏翻。陈王者之事。〕望之选白宗室明经有行〔行，下孟翻。〕散骑、谏大夫刘更生给事中，〔明经有行，言其通于经术，且行修饬也。百官表曰：散骑加官；骑并乘舆车。师古曰：并，音步浪翻。骑而散从，无常职也。给事中，给事禁中也。散，悉亶翻。〕与侍中金敞并拾遣左右。四人同心谋议，劝导上古制，多所欲匡正；下甚乡纳之。〔师古曰：乡，读曰向。意信向之而纳用其言。〕史高充位而已，由此与望之有隙。\n\n 　　中書令弘恭、〔弘，姓也。衛有大夫弘演。〕僕射石顯，自宣帝時久典樞機，明習文法；〔續漢志：尚書令，承秦所置；武帝用宦者，更為中書謁者令。成帝用士人，復故。令掌凡選署及奏下尚書曹文書眾事。僕射，署尚書事，令不在則奏下眾事。辯已見前。〕帝即位多疾，以顯久典事，中人無外黨，〔師古曰：少骨肉之親，無婚姻之家也。〕精專可信任，遂委以政，事無大小，因顯白決，〔白，奏也。決，斷也。〕貴幸傾朝，〔朝，直遙翻。〕百僚皆敬事顯。顯為人巧慧習事，能深得人主微指，內深賊，持詭辯，以中傷人，〔師古曰：詭，違也。違道之辯。中，竹仲翻。〕忤恨睚眦，輒被以危法；〔忤，五故翻。睚，五懈翻。眦，仕懈翻。師古曰：被，加也，音皮義翻。危法，謂以法危殺之。〕亦與車騎將軍高為表裏，議論常獨持故事，不從望之等。\n\n 　　望之等患苦許、史縱，又疾恭、顯擅權，建白以為：「中書政本，國家樞機，〔師古曰：建白者，立此議而白之。〕宜以通明公正處之。〔處，昌呂翻。〕武帝游宴後庭，故用宦者，非古制也。宜罷中書宦官，應古不近刑人之義。」〔師古曰：禮，刑人不在君側，故曰應古。近，其靳翻。〕由是大與高、恭、顯忤。〔師古曰：忤，謂相違逆也。忤，五故翻。〕上初即位，謙讓，重改作，〔師古曰：重，難也；未欲更置士人於中書也。〕議久不定，出劉更生為宗正。〔散騎、給事中，中朝官也；宗正，外朝官也，故云出。〕\n\n 　　望之、堪數薦名儒、茂材以備諫官，〔數，所角翻。〕會稽鄭朋陰欲附望之，〔會，工外翻。〕上書言車騎將軍高遣客為姦利郡國，及言許、史子弟罪過。章視周堪，〔師古曰：視，讀曰示。以朋所奏之章示堪也。〕堪白：「令朋待詔金馬門。」朋奏記望之曰：「今將軍規撫，云若管、晏而休，遂行日昃，至周、召乃留乎﹖〔師古曰：問望之，立意當趣如管、晏而止，為欲恢廓其道，日昃不食，追周、召之蹟然後已乎﹖撫，讀曰模，其字從木。〕若管、晏而休，則下走將歸延陵之皋，沒齒而已矣。〔應劭曰：下走，僕也。張晏曰：吳公子札食邑延陵，薄吳王之行，棄國而耕於皋澤。朋云望之所為但如管、晏，則不處漢朝，將歸會稽，尋延陵之軌，隱耕皋澤之中也。師古曰：下走，自謙，言趨走之使也。沒齒，終身也。〕如將軍興周、召之遺業，親日昃之兼聽，則下走其庶幾願竭區區奉萬分之一！」〔召，讀曰邵。庶幾，居希翻。〕望之始見朋，接待以意；〔師古曰：與之相見，納用其說也。余謂接待以意者，推誠待之，接以殷勤。〕後知其傾邪，絕不與通。朋，楚士，怨恨，〔張晏曰：朋，會稽人，會稽并屬楚。蘇林曰：楚人脆急也。〕更求入許、史，推所言許、史事，〔推，吐雷翻。〕曰：「皆周堪、劉更生教我；我關東人，何以知此！」於是侍中許章白見朋。〔見，賢遍翻；下同。〕朋出，揚言曰：「我見言前將軍小過五，大罪一。」〔前將軍，謂望之也。〕待詔華龍行汙穢，〔師古曰：華，音胡化翻。姓也。行，下孟翻。〕欲入堪等，堪等不納，亦與朋相結。\n\n 　　恭、顯令二人告望之等謀欲罷車騎將軍，疏退許、史狀，〔車騎將軍，謂史高。疏，與疎同。〕侯望之出休日，〔漢制：自三署郎以上入直禁中者，十日一出休沐。〕令朋、龍上之。事下弘恭問狀，〔上，時掌翻。下，遐稼翻；下既下同。〕望之對曰：「外戚在位多奢淫，欲以匡正國家，非為邪也。」恭、顯奏：「望之、堪、更生朋黨相稱舉，數譖訴大臣，〔數，所角翻。〕毀離親戚，欲以專擅權勢。為臣不忠，誣上不道，請謁者召致廷尉。」時上初即位，不省召致廷尉為下獄也，〔省，悉井翻，察也，悟也。〕可其奏。後上召堪、更生，曰：「繫獄。」上大驚曰：「非但廷尉問邪！」以責恭﹑顯，皆叩頭謝。上曰：「令出視事。」恭、顯因使史高言：「上新即位，未以德化聞天下，而先驗師傅。既下九卿、大夫獄，〔劉更生為宗正，九卿也。周堪為光祿大夫。聞，音問。下，遐嫁翻。〕宜因決免。」於是制詔丞相、御史：「前將軍望之，傅朕八年，〔宣帝五鳳二年，蕭望之為太子太傅；至黃龍元年為八年。〕無他罪過，今事久遠，識忘難明，〔師古曰：言不能盡記，有遺忘者，故難明。忘，巫於翻。〕其赦望之罪，收前將軍、光祿勳印綬；及堪、更生皆免為庶人。」\n\n 　　二月，丁巳，立弟竟为清河王。〔考异曰：荀纪，\"竟\"作\"宽\"，今从汉书。〕\n\n 　　戊午，陇西地震，败城郭、屋室，压杀人众。〔败，补迈翻。考异曰：刘向传云：\"三月，地大震。\"今从元纪。〕\n\n 　　三月，立廣陵厲王子霸為王。〔宣帝五鳳四年，廣陵厲王胥以罪自殺，國除。今復立其子。〕\n\n 　　詔罷黃門乘輿狗馬，〔師古曰：黃門，近署也，故親幸之物 屬焉。百官表：黃門寺，屬少府。乘，繩證翻。〕水衡禁囿、〔百官表：水衡都尉屬官有禁圃等九官令、丞。〕宜春下苑、〔孟康曰：宜春，宮名也，在杜縣東。晉 灼曰：史記云：葬二世杜南宜春苑中。師古曰：宜春下苑，即今京城東南隅曲江池是。〕少府佽飛外池、〔百官表：少府屬官有左弋十二官令、丞。武帝太初元年， 更名左弋為佽飛。佽飛，掌弋射，有九丞、兩尉。如淳曰：佽飛，具矰繳以鳧鴈，給祭祀，是故池也。佽飛，荊人，入水斬蛟，勇士也，故以名官。飲，音次。〕嚴栅池田〔蘇林曰：嚴飾池上之屋及其地也。晉灼曰：嚴栅，射苑也。許慎曰：嚴，弋射所蔽也。池田，苑中田也。師古曰：晉說是也。〕假與貧民。又詔赦天下，舉茂材異等、直言極諫之士。\n\n 　　夏，四月，【章：乙十一行本「月」下有「丁巳」二字；孔本同；張校同；傳校同。】立子驁為皇太子。〔驁，五到翻。〕待詔鄭朋薦太原太守張敞，先帝名臣，宜傅輔皇太子。上以問蕭望之，望之以為敞能吏，任治煩亂，材輕，非師傅之器。〔敞傳云：敞無威儀，罷朝會過，走馬章臺街，使御吏驅，自以便面拊馬；又為婦畫眉。所謂材輕也。任，音壬。治，直之翻。〕天子使使者徵敞，欲以為左馮翊，會病卒。\n\n 　　詔賜蕭望之爵關內侯，給事中，朝朔望。〔朝，直遙翻。考異曰：元紀，此詔在今冬。按劉向傳云：「前弘恭奏望之等獄決；三月，地大震。」然則望之等黜免，在今春地震前也。又曰：「夏，客星見昴、卷舌間。上感悟，下詔賜望之爵關內侯。」望之傳曰：「後數月，賜望之爵關內侯。」蓋紀見望之死在十二月，因置此詔於上耳。〕\n\n 　　關東饑，齊地人相食。\n\n 　　秋，七月，己酉，地復震。〔復，扶又翻；下同。考異曰：劉向傳曰：「冬，地復震。」元紀，此月詔曰：「一年中地再動。」漢紀在七月己酉。今從之。〕\n\n 　　上復徵周堪、劉更生，欲以為諫大夫；弘恭、石顯白，皆以為中郎。〔百官表：諫大夫，秩比八百石；中郎，秩比六百石：並屬光祿動。〕\n\n 　　上器重蕭望之不已，欲倚以為相；〔相，息亮翻。〕恭、顯及許、史兄弟、侍中、諸曹皆側目於望之等。更生乃使其外親上變事，〔外親，謂母黨也。上，時掌翻；下同。〕地震殆為恭等，不為三獨夫動。〔應劭曰：三獨夫，謂蕭望之、周堪及向。師古曰：獨夫，猶言匹夫也。殆，近也。為于偽翻。〕臣愚以為宜退恭、顯以章蔽善之罰，〔師古曰：章，明也。〕進望之等以通賢者之路，如此，則太平之門開，災異之原塞矣。」〔塞，悉則翻；下同。〕書奏，恭、顯疑其更生所為，白請考姦詐，辭果服；遂逮更生繫獄，免為庶人。\n\n 　　會望之子散騎、中郎伋亦上書訟望之前事，〔散騎、中郎者，本為中郎而加散騎官也。〕事下有司，復奏：「望之前所坐明白，無譖訴者，〔師古曰：言望之自有罪，非人讒譖而訴之也。下遐稼翻。復，扶又翻；下同。〕而教子上書，稱引亡辜之詩，〔史不載伋書，不知其所稱引者何詩。詩變雅云：無罪無辜，讒口嗷嗷。豈伋所引者即此詩乎！亡，古無字通。〕失大臣體，不敬；請逮捕。」弘恭、石顯等知望之素高節，不詘辱，〔詘，與屈同。〕建白：「望之前幸得不坐，復賜爵邑，不悔過服罪，深懷怨望，教子上書，歸非於上，〔師古曰：言歸惡於天子也。〕自以託師傅，終必不坐，〔師古曰：言恃舊恩，自謂終無罪坐，懷此心。〕非頗屈望之於牢獄，塞其怏怏心，則聖朝無以施恩厚！」上曰：「蕭太傅素剛，安肯就吏！」顯等曰：人命至重，〔言人所重者性命也。〕望之所坐，語言薄罪，〔既以語言為薄罪，則不當下吏。孝元於此，不能破恭、顯之姦，可謂不明矣。〕必無所憂。」上乃可其奏。冬，十二月，顯等封詔以付謁者，敕令召望之手付。因令太常急發執金吾車騎馳圍其第。〔太常，掌諸陵縣。執金吾，掌徼循京師。蕭望之時居杜陵，故令太常發執金吾車騎往圍其第以恐脅之，速其自盡也。〕使者至，召望之。望之以問門下生魯國朱雲，雲者，好節士，〔好，呼到翻。〕勸望之自裁。〔自裁，猶自殺也。〕於是望之仰天歎曰：「吾嘗備位將相，年踰六十矣，老入牢獄，苟求生活，不亦鄙乎！」字謂雲曰：「游，〔師古曰：朱雲，字游，呼其字。〕趣和藥來，〔趣，讀曰促。和，戶臥翻。〕無久留我死！」遂【章：乙十一行本「遂」作「竟」；傳校同。】飲鴆自殺。〔果墮恭、顯計中。〕天子聞之驚，拊手曰：「曩固疑其不就牢獄，果然殺吾賢傅！」是時，太官方上晝食，〔上，時掌翻。〕上乃卻食，為之涕泣，哀動左右。〔詩云：啜其泣矣，何嗟及矣。為，于偽翻。〕於是召顯等責問；以議不詳，〔師古曰：詳，審也。〕皆免冠謝，良久然後已。上追念望之不忘，每歲時遣使者祠祭望之冢，終帝之世。〔平曰墓；封曰墓；封曰冢；高曰墳。〕\n\n 　　臣光曰：甚矣孝元之為君，易欺而難悟也！〔易，以豉翻。〕夫恭、顯之譖訴望之，其邪說詭計，誠有所不能辨也。至於始疑望之不肯就獄，恭、顯以為必無憂，已而果自殺，則恭、顯之欺亦明矣。在中智之君，孰不感動奮以底邪臣之罰！〔底，致也。〕孝元則不然。雖涕泣不食以傷望之，而終不能誅恭、顯，纔得其免冠謝而已。如此，則姦臣安所懲乎!\n\n 　　是歲，弘恭病死，石顯為中書令。\n\n 　　初，武帝滅南越，閏置珠箧、儋耳郡，〔事見二十卷武帝元鼎六年。儋，丁甘翻。〕在海中洲上；〔師古曰：居海中之洲也。水中可居者曰洲。〕吏卒皆中國人，多侵陵之。其民亦暴惡，自以阻絕，數犯吏禁，〔數，所角翻。〕率數年壹反，殺吏；漢輒發兵擊定之。二十餘年間，凡六反。〔據賈捐之傳：自初為郡，至昭帝始元元，二十餘年間，凡六反。〕至宣帝時，又再反。〔始元五年，罷儋耳郡并屬珠箧。至宣帝神爵三年，珠箧三縣反。後七年，甘露元年，九縣復反。〕上即位之明年，珠箧山南縣反，發兵擊之。諸縣更叛，連年不定。〔海中洲上，以黎母山為主，環山列置諸縣。山南縣蓋置於黎母之南也。師古曰：更，音工衡翻。〕上博謀於群臣，欲大發軍。待詔賈捐之曰：〔捐之時待詔金馬門。〕「臣聞堯、舜、禹之聖德，地方不過數千里，西被流沙，東漸于海，朔南暨聲教，〔師古曰：此引禹貢之辭。漸，入也；一曰浸也。朔，北方也。暨，及也。被，皮義翻。漸，子廉翻。〕言欲與聲教則治之，不欲與者不強治也。〔與，讀曰豫。治，直之翻。強，其兩翻。〕故君臣歌德，〔師古曰：言皆有德可歌頌。〕含氣之物各得其宜。武丁、成王，殷、周之大仁也，然地東不過江、黃，〔杜預曰：江國，在汝南安陽縣。黃國，今弋陽縣。〕西不過氐、羌，南不過蠻荊，北不過朔方，是以頌聲並作，視聽之物【章：乙十一行本「物」作「類」；孔本同；張校同。】咸樂其生，〔樂，音洛。〕越裳氏重九譯而獻，此非兵革之所能致也。〔晉灼曰：遠國使來，因九譯言語乃通也。張晏曰：越不著衣裳，慕中國化，遣譯來著衣裳，故曰越裳也。師古曰：越裳自是國名，非以襲衣裳始為稱號也。王充論衡作「越嘗」，此則不作衣裳之字明矣。晉志曰：吳孫皓置九德郡，即周時越裳氏地。〕以至于秦，興兵遠攻，貪外虛內而天下潰畔。孝文皇帝偃武行文，當此之時，斷獄數百，賦役輕簡。〔斷，丁亂翻。下同。〕孝武皇帝厲兵馬以攘四夷，天下斷獄萬數，賦煩役重，寇賊並起，軍旅數發，〔數，所角翻。〕父戰死於前，子鬭傷於後，女子乘亭障，孤兒號於道，老母、寡婦飲泣巷哭，〔師古曰：淚流被面以入於口，故言飲泣也。巷哭者，哭於路也。號，戶刀翻。〕是皆廓地泰大，征伐不休之故也。今關東民眾久困，流離道路。人情莫親父母，莫樂夫婦；〔樂，音洛。〕至嫁妻、賣子，法不能禁，義不能止，此社稷之憂也。今陛下不忍悁悁之忿，〔悁，縈年翻，又吉掾翻，忿也，憂也；詩：中心悁悁。又急躁貌。〕欲驅士眾擠之大海之中，〔師古曰：擠，墜也，音子詣翻，又子奚翻；余謂擠，排也，推也。〕快心幽冥之地，非所以救助饑饉，保全元元也。詩云：『蠢爾蠻荊，大邦為讎。』〔師古曰：詩小雅采芑之詩也。蠢，動貌也。蠻荊，荊州之蠻也。言敢與大國為讎敵也。〕言聖人起則後服，中國衰則先畔，自古而患之，何況乃復其南方萬里之蠻乎！〔言珠箧又在蠻荊之南，去京師萬里。復，扶又翻。〕駱越之人，〔南越王尉佗以兵威役屬西甌駱。師古曰：西甌，即駱越也。言西者，以別東甌也。余謂今安南之地，古之駱越也。珠箧，蓋亦駱越地。宋白曰：高、貴二州，亦古駱越地。〕父子同川而浴，相習以鼻飲，〔范成大曰：今邕管溪洞及海喜鼻飲。隨貧富，以銀、錫、陶器或大瓢盛水，入鹽，并山薑汁數滴；器側有竅，施管如瓶觜，內鼻中，吸水升腦，下入喉。吸水時，含魚肉鮓一臠，故水得安流入鼻，不與氣相激。既飲，必噫氣，謂掠腦快膈莫此若。但可飲水；或傳為飲酒，非是。〕與禽獸無異，本不足郡縣置也。顓顓獨居一海之中，〔師古曰：顓，與專同。專專，猶區區也；一曰：圜貌也。〕霧露氣濕，多毒草、蟲蛇、水土之害；人未見虜，戰士自死。又非獨珠箧有珠、犀、艢瑁也。〔海中有珠池。珠母者，蚌也。採珠必蜑丁，皆居海艇中，以大舶環池採珠；以石懸大焴，別以小繩繫蜑〔丁〕腰，沒水取珠。氣迫則撼繩，繩動，舶人覺，乃絞取，人緣人焴上。然而死於採珠者亦多矣，此我太祖皇帝所以罷劉氏媚川都也。師古曰：犀狀如牛，頭如豬，而四足類象；黑色；一角當額前，鼻上又有小角。劉欣明交州記曰：犀，其毛如豕，蹄有三甲，頭如馬；有三角，鼻上角短，額上、頭上角長。異物志曰：角中特有光耀，白理如線，自本達末，則為通天犀。抱朴子曰：通天犀有白理如線者，以盛米，雞即駭矣。其真者，刻為魚，銜入水，水開三尺。本草圖經曰：犀，出永昌山谷及益州，今出南海者為上。郭璞爾雅註曰：犀三角，一在頂上，一在額上，一在鼻上。鼻上者，即食角，小而不橢。艢瑁，如龜，其甲相覆而生，若甲然；甲上有斑文。艢，音代。瑁，音妹。〕棄之不足惜，不擊不損威。其民譬猶魚鱉，何足貪也！臣竊以往者羌軍言之，〔此蓋指宣帝神爵元年羌反時。〕暴師曾未一年，兵出不踰千里，費四十餘萬萬；大司農錢盡，乃以少府禁錢續之。〔續漢志：大司農掌諸錢、穀、金、帛、諸貨幣。邊郡諸官請調度者，皆為報給，損多益寡，取相給足。百官表：少府，掌山林池澤之稅，以給共養。應劭註曰：名曰禁錢，以給私養，自別為藏。少者，小也。故稱少府。師古曰：大司農，供軍國之用；少府，以養天子也。〕夫一隅為不善，費尚如此，況於勞師遠攻，亡士毋功乎！〔毋，與無同。〕求之往古則不合，施之當今又不便，臣愚以為非冠帶之國，禹頁所及，春秋所治，皆可且無以為。〔師古曰：為，猶用也。治，直之翻。〕願遂棄珠箧，專用恤關東為憂！」上以問丞相、御史。御史大夫陳萬年以為當擊；丞相于定國以為：「前日興兵擊之連年，護軍都尉、校尉及丞凡十一人，還者二人，卒士及轉輸死者萬人以上，費用三萬萬餘，尚未能盡降。〔降，戶江翻。〕今關東困乏，民難搖動，捐之議是。」上從之。捐之，賈誼曾孫也。\n\n 　　三年（乙亥、前四六）\n\n 　　春，诏曰：\"珠厓虏杀吏民，背畔为逆。〔北，蒲妹翻。〕今廷议者或言可击，或言可守，或欲弃之，其指各殊。朕日夜惟思议者之言，羞威不行，则欲诛之；狐疑辟难，则守屯田；〔师古曰：辟，读曰避；下同。欲屯田与之相守，以待其敝。〕通乎时变，则忧万民。夫万民之饥饿与远蛮之不讨，危孰大焉？且宗庙之祭，凶年不备，〔王制：冢宰制国用，视年之丰耗，祭用数之仂。郑氏曰：算今年一岁经用之数， 用其什一。夫以凶年之入，制经用之什一以供祭，则宗庙之礼宜有不备者矣。〕况乎辟不嫌之辱哉！〔\"嫌\"，当读作\"慊\"。慊之为言厌也，意自足也。〕今关东大困，仓库空虚，无以相赡，又以动兵，非特劳民，凶年随之。其罢珠厓郡，民有慕义欲内属，便处之；〔师古曰：欲有来入内郡者，所至之处即安置之。余谓便处者，各随其所便而处之也。处，昌吕翻。〕不欲，勿强。\"〔强，其两翻。〕\n\n 　　夏，四月，乙未晦，茂陵白鹤馆灾；赦天下。\n\n 　　夏，旱。\n\n 　　立長沙煬王弟宗為王。〔長沙煬王旦，定王發之玄孫，初元元年薨，無後；今立其弟紹封。鄭氏曰：煬，音供養之養。諡法：好內遠禮曰煬；去禮遠眾曰煬。〕\n\n 　　長信少府貢禹上言：「諸離宮及長樂宮衛，可減其太半以寬繇役。」〔繇，讀曰傜。〕六月，詔曰：「朕惟烝庶之饑寒，〔烝，眾也。〕遠離父母妻子，〔離，力智翻。〕勞於非業之作，〔師古曰：不急之事，故云非業也。〕衛於不居之宮，恐非所以佐陰陽之道也。其罷甘泉、建章宮衛，令就農。百官各省費。〔師古曰：費用之物務減省。〕條奏，毋有所諱。」\n\n 　　是歲，上復擢周堪為光祿勳。〔復，扶又翻。〕堪弟子張猛為光祿大夫、給事中，大見信任。〔猛，張騫孫也。〕\n\n 　　四年（丙子、前四五）\n\n 　　春，正月，上行幸甘泉，郊泰畤。〔畤，音止；下同。〕三月，行幸河东，祠后土；赦汾阴徒。〔徒，有罪居作者。〕\n\n 　　五年（丁丑、前四四）\n\n 　　春，正月，以周子南君为周承休侯。〔文颖曰：姓姬，名延；其祖父姬嘉，本周后，武帝元鼎四年封为周子南君，奉周祀。师古曰:承休侯国，在颍川郡。〕\n\n 　　上【章：乙十一行本\"上\"上有\"三月\"二字；孔本同；张校同；退斋校同；传校同。】行幸雍，〔雍，于用翻。〕祠五畤。〔畤，音止。〕\n\n 　　夏，四月，有星孛于参。〔孛，蒲内翻。天文志：参为白虎，三星直者是为衡石；下有三星锐，曰罚，为斩艾事，其外四星，左右肩、股也。参，所今翻。〕\n\n 　　上用諸儒貢禹等之言，詔太官毋日殺，〔師古曰：不得日日宰殺。〕所具各滅半；〔師古曰：食具也。〕乘輿秣 馬，無乏正事而已。〔師古曰：秣，養馬以粟秣食之也。正事，謂駕供祭祀、蒐狩之事，非游田者也。乘，繩證翻。秣，音末。〕罷角抵、上林宮館希御幸者、〔角 抵，見二十一卷武帝元封三年。〕齊三服官、北假田官、〔李斐曰：主假賃見官田與民，收其假稅也，故置田農之官。晉灼曰：匈奴傳：秦始皇渡河，據陽山、北假中。王莽 傳：五原、北假膏壤殖穀。北假，地名。師古曰：晉說是也。酈道元曰：自高闕以東，夾山帶河，陽山以西，皆北假也。〕鹽鐵官、常平倉。〔武帝置鹽鐵官。宣帝 置常平倉。〕博士弟子毋置員，以廣學者；〔武帝為博士官置弟子五十人。昭帝增弟子員滿百人。宣帝末，增倍之。令〔今〕不限員數以廣學者。後數年，以用度不足，更為設員千人。〕令民有能通一經者，皆復。〔復，方目翻。〕省刑罰七十餘事。\n\n 　　陳萬年卒。六月，辛酉，長信少府貢禹為御史大夫。禹前後言得失書數十上，〔上，時掌翻。〕上嘉其質直，多采用之。\n\n 　　匈奴郅支單于自以道遠，又怨漢擁護呼韓邪而不助己，困辱漢使者江乃始等；遣使奉獻，因求侍子。〔郅支遣子入侍，見上卷宣帝甘露元年。〕漢議遣衛司馬谷吉送之，〔谷，姓也。〕御史大夫貢禹、博士東海匡衡以為：「郅支單于卿化未醇，〔師古曰：不雜曰醇。醇，壹也，厚也。鄉，讀曰嚮；下同。〕所在絕遠，宜令使者送其子，至塞而還。」〔還，從宣翻，又如字。〕吉上書言：「中國與夷狄有羈縻不絕之義，今既養全其子十年， 德澤甚厚，空絕而不送，近從塞還，示棄捐不畜，〔畜，許六翻。〕使無鄉從之心，〔師古曰：鄉從，謂嚮化而從命也。〕棄前恩，立後怨，不便！議者見前江乃始 無應敵之數，智勇俱困，以致恥辱，即豫為臣憂。臣幸得建強漢之節，承明聖之詔，宣諭厚恩，不宜敢桀。〔師古曰：言郅支畏威，當不敢桀猾也。〕若懷禽獸心， 加無道於臣，則單于長嬰大罪，〔師古曰：嬰，猶帶也。〕必遁逃遠舍，〔師古曰：舍，止也。〕不敢近邊。〔近，其靳翻。〕沒一使以安百姓，國之計，臣之願 也。願送至庭。」〔郅支單于庭也。〕上許焉。既至，郅支單于怒，竟殺吉等；〔考異曰：陳湯傳：「初元四年，郅支求侍子。」元帝紀：「五年，谷吉使匈奴，不還。」湯傳又云：「御史大夫貢禹議吉不可遣。」按禹今年六月始為御史大夫，或者郅支以明年求侍子，而吉以五年使匈奴也！」〕自知負漢，又聞呼韓邪益強，恐見襲擊，欲遠去。會康居王數為烏孫所困，〔數，所角翻；下同。〕與諸翕侯計，以為：「匈奴大國，烏孫素服屬之。今郅支單于困阨在外，可迎置東邊，使合兵取烏孫而立之，〔師古曰：言與郅支并力共滅烏孫，以其地立郅支，令居之也。〕長無匈奴憂矣。」即使使至堅昆，通語郅支。〔宣帝黃龍元年，郅支都堅昆。〕郅支素恐，又怨烏孫，〔怨烏孫事亦見上卷黃龍元年。〕聞康居計，大說，〔說，讀曰悅。〕遂與相結，引兵而西。郅支人眾中寒道死，餘財三千人。〔師古曰：中寒，傷於寒也。道死，死於道上也。中，竹仲翻。財，與纔同。〕到康居，康居王以女妻郅支；郅支亦以女予康居王。 〔妻，七細翻。予，讀曰與。〕康居甚尊敬郅支，欲倚其威以脅諸國。郅支數借兵擊烏孫，深入至赤谷城，殺略民人，敺畜產去。〔師古曰：敺，與驅同。〕烏孫不 敢追，西邊空虛不居者五千里。〔西域傳：烏孫國，治赤谷城，西至康居蕃地五千里。若云空虛者五千里，則自赤谷以西皆不居矣。此已抵其國都，不得云西邊也。 陳湯傳作「且千里」，當從之。〕\n\n 　　冬，十二月，丁未，頁禹卒。丁巳，長信少府薛廣德為御史大夫。\n\n 　　永光元年（戊寅、前四三）\n\n 　　春，正月，上行幸甘泉，郊泰畤。礼毕，因留射猎。薛广德上书曰：\"窃见关东困极，人民流离；陛下日撞亡秦之钟，〔师古曰：撞，音丈江翻。〕听郑、卫之乐，臣诚悼之。今士卒暴露，从官劳倦，〔应劭曰：从官，谓宦者及虎贲、羽林、太医、太官是也。师古曰：从官，亲近天子，常侍从者，皆是也。从，才用翻；下同。〕愿陛下亟反宫，思与百姓同忧乐，〔乐，音洛。〕天下幸 甚，上即日还。〔还，从宣翻，又如字。〕\n\n 　　二月，诏曰：\"丞相、御史举质朴、敦厚、逊让、有行者，〔行，下孟翻。〕光禄岁以此科第郎、从官。\"〔师古曰：始令丞相、御史举此四科人而擢用之。而见在郎及从官，又令光禄每岁依此科考校，定其第高下，用知其人贤否也。〕\n\n 　　三月，赦天下。\n\n 　　雨雪、隕霜，殺桑。〔雨，于具翻。〕\n\n 　　秋，上酎祭宗廟，出便門，〔師古曰：便門，長安城南面西頭第一門。酎，直又翻。〕欲御樓船。薛廣德當乘輿車，免冠頓首曰：「宜從橋。」詔曰：「大夫冠，」〔乘，繩證翻。說文：冠，絭也，所以絭髮。弁，冕之總名也。〕廣德曰：「陛下不聽臣，臣自刎，〔刎，扶，扶粉翻。〕以血汙車輪，陛下不得入廟矣！」〔師古曰：言不以理，終不得立廟也。一曰：以見 死傷，犯於齋潔，不得入廟祠也。原父曰：一說是也。時上欲入廟。汙，烏故翻。〕上不說。先敺光祿大夫張猛進曰：〔師古曰：先驅，導乘輿也。說，讀曰悅。 敺，讀曰驅。〕「臣聞主聖臣直。乘船危，就橋安；聖主不乘危。御史大夫言可聽！」上曰：「曉人不當如是邪！」〔師古曰：謂諫爭之言當如猛之詳善也。〕乃從橋。\n\n 　　九月，隕霜殺稼，天下大饑。丞相于定國，大司馬、車騎將軍史高，御史大夫薛廣德俱以災異乞骸骨；賜安車、駟馬、黃金六十斤，罷。太子太傅韋玄成為御史大夫。〔考異曰：百官表「七月，癸未，大司馬高免。辛亥，韋玄成為御史大夫。十一月，戊寅，丞相定國免。」荀紀：「七月，己未，高免。」薛廣德傳：「酎祭後月餘，以歲惡民流，乞骸骨，罷。廣德為御史大夫，凡十月，免。」月日參差，未知孰是，故皆沒不書。〕廣德歸，縣其安車，以傳示子孫為榮。〔師古曰：縣其所賜安車，以示榮幸也。致仕縣車，蓋亦古法。韋孟詩：「縣車之義，以洎小臣，」是也。貢父曰：致仕縣車，言休息不出也。故韋孟及薛廣德自縣其安車也。縣，讀曰懸。〕\n\n 　　帝之為太子也，從太中大夫孔霸受尚書；及即位，賜霸爵關內侯，號褒成君，〔如淳曰：為帝師，教令成就，故曰褒成君。〕給事中。上欲致霸相位，霸相位，霸為人謙退，不好權勢，〔好，呼到翻。〕常稱「爵位泰過，何德以堪之！」御史大夫屢缺，上輒欲用霸；霸讓位，自陳至于再三。上深知其至誠，乃弗用。以是敬之，賞賜甚厚。\n\n 　　戊子，侍中、衛尉王接為大司馬、車騎將軍。〔接，平昌侯王無故之子。〕\n\n 　　 石顯憚周堪、張猛等，數譖毀之。〔數，所角翻。〕劉更生懼其傾危，上書曰：「臣聞舜命九官，〔師古曰：尚書，禹作司空，棄后稷，契司徒，皋陶作士，垂共 工，益朕虞，伯夷秩宗，夔典樂，龍納言，凡九官也。〕濟濟相讓，和之至也。〔濟，子禮翻。〕眾臣和於朝則萬物和於野，故簫韶九成，鳳皇來儀。〔師古曰： 韶，舜樂名。舉簫管之屬，示其備也。於韶樂九奏，則鳳皇見其容儀，言感至和也。〕至周幽、厲之際，〔師古曰：厲王，夷王之子。厲王生宣王；宣王生幽王。〕朝廷不和，轉相非怨，則日月薄食，水泉沸騰，山谷易處，〔師古曰：薄，迫也；謂被掩迫也。沸，涌出也。騰，乘也。言百川沸涌而相乘陵，山頂隆高而盡崩壞，陵谷易處。〕霜降失節。〔謂正月繁霜也。正月，夏之四月，正陽之月也。〕由此觀之，和氣致祥，乖氣致異，祥多者其國安，異眾者其國危，天地之常經，古今之通義也。今陛下開三代之業，招文學之士，優游寬容，使得並進。今賢不肖渾 殽，〔師古曰：言雜亂也。渾，音胡本翻。〕白黑不分，邪正雜糅，〔師古曰：糅，和也，音汝救翻。〕忠讒並進；章交公車，人滿北軍，〔如淳曰：漢儀注，中壘 校尉，主北軍壘門內。尉一人，主上書者獄。上章於公車，有不如法者，以付北軍尉；北軍尉以法治之。楊惲上書，遂幽北闕。北闕，公車所在。〕朝臣舛午，膠戾 乖刺，〔師古曰：言志意不和，各相違背。午，音五故翻。刺，音來曷翻。〕更相讒愬，轉相是非〔更，工衡翻。〕所以營惑耳目，感移心意，不可勝載，〔師古 曰：言其誣罔天子也。營，謂回繞之。勝，音升；下同。〕分曹為黨，〔師古曰：曹，輩也。〕往往群朋將同心以陷正臣。正臣進者，治之表也；正臣陷者，亂之機 也；乘治亂之機，未知孰任，而災異數見，〔治，直吏翻。數，所角翻。見，賢遍翻。〕此臣所以寒心者也。初元以來六年矣，按春秋六年之 中，災異未有稠如今者也。〔師古曰：稠，多也，音直流翻。〕原其所以然者，由讒邪並進也；讒邪之所並進者，由上多疑心，既已用賢人而行善政，如或譖之，則 賢人退而善政還矣。〔師古曰：還謂收還也。〕夫執狐疑之心者，來讒賊之口；持不斷之意者，開群枉之門；〔斷，丁亂翻。〕讒邪進則眾賢退，群枉盛則正士消。 故易有否、泰，〔師古曰：否，音皮鄙翻。〕小人道長，君子道消，則政日亂；君子道長，小人道消，則政日治。〔長，知兩翻。治，直吏翻；下同。〕昔者鯀、共 工、驩兜與舜、禹雜處堯朝，〔師古曰：鯀，崇伯之名，即檮杌也。共工，少皞氏之後，即窮奇也。驩兜，帝鴻氏之後，即渾敦也。鯀，音工本翻。共，音恭。驩， 音火官翻。處，昌呂翻。〕周公與管、蔡並居周位，當是時，迭進相毀，〔師古曰：迭，互也，音大結翻。〕流言相謗，豈可勝道哉！〔勝，音升。〕帝堯、成王能 賢舜、禹、周公而消共工、管、蔡，故以大治，榮華至今。孔子與季、孟偕仕於魯，〔師古曰：季、孟，謂季孫、孟孫，皆桓公之後，代執國權而卑公室。余謂季 孫、孟孫，季、孟之通稱。與孔子偕仕者，季孫斯、孟孫何忌也。〕李斯與叔孫俱宦於秦，〔師古曰：叔孫者，叔孫通也。〕定公﹑始皇賢季﹑孟﹑李斯而消孔子﹑ 叔孫，故以大亂，汙辱至今。故治亂榮辱之端，在所信任；信任既賢，在於堅固而不移。詩云：『我心匪石，不可轉也，』〔師古曰：此邶柏舟之詩也。言石性雖 堅，尚可移轉；己志須確，執德不傾，過於石也。〕言守善篤也。易曰：『渙汗其大號，』〔師古曰：此易渙卦九五爻辭也。言王者渙然大發號令，如汗之出也。〕言號令如汗，汗出而不反者也。今出善令未能踰時而反，〔師古曰：踰時，三月也。〕是反汗也；用賢未能三旬而退，是轉石也。論語曰：『見不善如探湯。』〔師古曰：論語載孔子之言。探湯，言其除難無所避也。探，吐南翻。〕今二府奏佞讇不當在位，〔師古曰：讇，古諂字。〕歷年而 不去，故出令則如反汗，用賢則如轉石，去佞則如拔山，〔去，羌呂翻。〕如此，望陰陽之調，不亦難乎！是以群小窺見隙，〔間，古莧翻。〕緣飾文字，巧言醜 詆，〔師古曰：詆，毀也，辱也，音丁禮翻。〕流言、飛文譁於民間。〔放言於外以誣人，曰流言。孔穎達曰：流，謂水流。造作虛語，使人傳之，如水之流然，故 謂之流言。為飛書以詆毀，若今之匿名書，曰飛文。師古曰：譁，讙也，音火瓜翻。〕故詩云：『憂心悄悄，慍于群小，』〔師古曰：邶柏舟言仁人不遇之詩。悄 悄，憂貌。慍，怒也。悄，音千小翻。慍，於問翻。〕小人成群，誠足慍也。昔孔子與顏淵、子貢更相稱譽，不為朋黨；〔師古曰：事具見論語。更，工衡翻。譽， 音余。〕禹、稷與皋陶傳相汲引，不為比周；〔師古曰：事見尚書。傳，柱戀翻，遞也。比，頻寐翻。〕何則﹖忠於為國，無邪心也。今佞邪與賢臣並交戟之內， 〔師古曰：交戟，謂宿衛者。〕合黨共謀，違善依惡，歙歙訿訿，〔詩小旻：「歙歙訿訿。」毛氏註曰：潝潝然患其上，訿訿然思不稱于上。爾雅云：潝潝訿訿，莫 供職也。韓詩云：不善之貌。歙，與潝同，許急翻。訿，音紫。〕數設危險之言，〔數，所角翻。〕欲以傾移主上，如忽然用之，此天地之所以先戒，災異之所以重 至者也。〔師古曰：重，音直用翻。〕自古明聖未有無誅而治者也，故舜有四放之罰，〔師古曰：謂舜流共工于幽州，於驩兜于崇山，竄三曲于三危，殛鯀于羽 山。〕孔子有兩觀之誅，〔應劭曰：少正卯，姦人之雄，故孔子為司寇七日，誅之於兩觀之下。師古曰：兩觀，謂闕也。觀，古玩翻。〕然後聖化可得而行也。今以 陛下明知，〔知，讀曰智。〕誠深思天地之心，覽否、泰之卦，歷周、唐之所進以為法，原秦、魯之所消以為戒，〔師古曰：歷，謂歷觀之。原，謂思其本也。周， 成王；唐，唐堯。〕考祥應之福，【章：乙十一行本「災」上有「省」字；張校同。】災異之禍，以揆 當世之變，放遠佞邪之黨，壞散險詖之聚，〔遠，于願翻。壞，音怪。師古曰：揆，度也。險言曰詖。詖，彼義翻。〕杜閉群枉之門，廣開眾正之路，涑斷狐疑，分 別猶豫，〔斷，丁亂翻。別，彼列翻。〕使是非炳然可，則百異消滅而眾祥並至，太平之基，萬世之利也。」顯見其書，愈與許、史比而怨更生等。〔比，毗至翻； 下同。〕\n\n 　　是歲，夏寒，日青無光，顯及許、史皆言堪、猛用事之咎。上內重堪，又患眾口之寖潤，〔鄭氏曰：譖人之言如水之浸潤，漸以成之。孔子曰：浸潤之譖不行焉，可謂明也已矣。〕無所取信。時長安令楊興以材能幸，常稱譽堪，〔譽，音余；下同。〕上欲以為助，乃見問興：「朝臣齗齗不可光祿勳，何邪﹖」〔師古曰：齗齗，忿疾之意也。齗，音牛斤翻。〕興者，傾巧士，謂上疑堪，因順指曰：「堪非獨不可於朝廷，自州里亦不可也！〔周禮：五黨為州，五家為鄰，五鄰為里。漢人謂同州鄉而居者為州里。〕臣見眾人聞堪與劉更生等謀毀骨肉，以為當誅；故臣前書言堪不可誅傷，為國養恩也。」〔為，于偽翻；下同。〕上曰：「然此何罪而誅﹖今宜柰何﹖」興曰：臣愚以為可賜爵關內侯，食邑三百戶，勿令典事。明主不失師傅之恩，此最策之得者也。」上於是疑之。\n\n 　　司隸校尉琅邪諸葛豐〔姓譜：葛氏，先本琅邪諸縣人，徙陽都；時人本其先之所居，謂之諸葛氏。風俗通云：葛嬰為陳涉將，有功而誅，孝文錄其後，封諸縣侯，因并氏焉。〕始以剛直特立著名於朝，數侵犯貴戚，〔數，所角翻；下同。〕在位者多言其短；後坐春夏繫治人，〔春、夏，生長之時，故仲春省囹圄，去桎梏，毋肆掠，止獄訟；仲夏挺重囚，益其食。春夏而繫治人，為不順天時。〕徙城門校尉。豐於是上書告堪、猛罪。上不直豐，乃制詔御史：「城門校尉豐，前與光祿勳堪、光祿大夫猛在朝之時，數稱言堪、猛之美。豐前為司隸校尉，不順四時，修法度，專作苛暴以獲虛威；朕不忍下吏，〔下，遐稼翻。〕以為城門校尉。〔百官表：城門校尉，掌京師十二城門屯兵。〕不內省諸己，〔省，悉景翻。〕而反怨堪、猛以求報舉，〔師古曰：言舉其事以報怨。〕告按無證之辭，暴揚難驗之罪，毀譽恣意，不顧前言，〔師古曰：前言，謂譽堪、猛之美；今乃更言其短，是不顧也。譽，音余；下同。〕不信之大也。朕憐豐之耆老，不忍加刑，其免為庶人！」又曰：「豐言堪、猛貞信不立，朕閔而不治，又惜其材能未有所效，其左遷堪為河東太守，猛槐里令。」〔槐里，周之太丘，秦曰廢丘；高帝二年改曰槐里，屬右扶風。〕\n\n 　　臣光曰：諸葛豐之於堪、猛，前譽而後毀，其志非為朝廷進善而去姦也，〔去，羌呂翻。〕欲比周求進而已矣；斯亦鄭朋、楊興之流，烏在其為剛直哉！人君者，察美惡，辨是非，賞以勸善，罰以懲姦，所以為治也。〔治，直吏翻。〕使豐言得實，則豐不當黜；若其誣罔，則堪、猛何辜焉！今兩責而俱棄之，則美惡、是非果安在哉！\n\n 　　賈捐之與楊興善。捐之數短石顯，〔師古曰：談說其長短。余謂此言數陳其短耳。數，所角翻。〕以故不得官，稀復進見；〔復，扶又翻；下同。見，賢遍翻。〕興新以材能得幸。捐之謂興曰：「京兆尹缺，〔按百官表：初元四年，京兆尹成。永光四年，光祿大夫琅邪張譚為京兆尹；四年，不勝任，免。蓋是時成已去而譚未除，是以缺官也。〕使我得見，言君蘭，〔張晏曰：楊興，君蘭。考異曰：荀紀作「君簡」，今從漢書。〕京兆尹可立得。」興曰：「君房下筆，言語妙天下；〔賈捐之，字君房。師古曰：於天下最為精妙耳。〕使君房為尚書令，勝五鹿充宗遠甚。」〔續漢志曰：尚書令，承秦所置；武帝用宦者更為中書謁者令。是時石顯為中書令，五鹿充宗為尚書令，疑兩官並置也。百官表：成帝建始元年，尚書令五鹿充宗為少府；五年，貶為玄菟太守。逆而數之，則知充宗是年猶為尚書令也。姓譜：趙大夫食采於五鹿，以邑為氏。〕捐之曰：「令我得代充宗，君蘭為京兆，京兆，郡國首，尚書，百官本，天下真大治，士則不隔矣！」〔治，直吏翻。〕捐之復短石顯，興曰：顯方貴，上信用之；今欲進，第從我計，〔師古曰：第，但也。〕且與合意，即得入矣！」捐之即與興共為薦顯奏，稱譽其美，〔譽，音余；下同。〕以為宜賜爵關內侯，引其兄弟以為諸曹；又共為薦興奏，以為可試守京兆尹。石顯聞知之，白之上，乃下興、捐之獄，〔下，遐稼翻。〕令顯治之，奏「興，捐之懷詐偽，更相薦譽，〔更，工衡翻。〕欲得大位，罔上不道！」捐之竟坐棄市；興髡鉗為城旦。\n\n 　　臣光曰：君子以正攻邪，猶懼不克；況捐之以邪攻邪，其能免乎！\n\n 　　徙清河王竟為中山王。\n\n 　　匈奴呼韓邪單于民眾益盛，塞下禽獸盡，單于足以自衛，不畏郅支，其大臣多勸單于北歸者。〔師古曰：塞下無禽獸，則射獵無所得；又不畏郅支，故欲北歸舊處。〕久之，單于竟北歸庭，民眾稍稍歸之，其國遂定。\n\n 　　二年（己卯、前四二）\n\n 　　春，二月，赦天下。\n\n 　　丁酉，御史大夫韦玄成为丞相；右扶风郑弘为御史大夫。\n\n 　　三月，壬戌朔，日有食之。\n\n 　　夏，六月，赦天下。\n\n 　　上問給事中匡衡以地震日食之變，〔匡衡時以博士給事中。風俗通云：匡，魯邑，句須為之宰；其後氏焉。〕衡上疏曰：「陛下躬聖德，開太平之路，閔愚吏民觸法抵禁，比年大赦，使百姓得改行自新，〔比，毗至翻。行，下孟翻。〕天下幸甚！臣竊見赦之後，姦邪不為衰止，〔為，于偽翻。〕今日大赦，明日犯法，相隨入獄，此殆導之未得其務也。今天下俗，貪財賤義，好聲色，上侈靡，親戚之恩薄，婚姻之黨隆，苟合徼幸，〔好，呼到翻；下同。徼，工堯翻。〕以身設利；不改其原，〔師古曰：設，施也。原，本也。〕雖歲赦之，刑猶難使錯而不用也，〔師古曰：歲赦，謂每歲一赦也。錯，置也。錯，音千故翻。〕臣愚以為宜壹曠然大變其俗。夫朝廷者，天下之楨幹也。〔楨幹，版築之具：題曰楨，旁曰幹，以築垣牆，喻治天下也。楨，音貞。〕朝有變色之言，則下有爭鬭之患；上有自專之士，則下有不讓之人；上有克勝之佐，則下有傷害之心；上有好利之臣，則下有盜竊之民；此其本也。〔師古曰：言下之所行，皆取化於上也。〕治天下者，審所上而已。〔師古曰：上，謂崇尚也。治，直之翻。〕教化之流，非家至而人說之也；〔師古曰：非家家皆到，人人勸說也。〕賢者在位，能者布職，朝廷崇禮，百僚敬讓，道德之行，由內及外，自近者始，然後民知所法，遷善日進而不自知也。詩曰：『商邑翼翼，四方之極。』〔師古曰：商頌殷武之詩也。商邑，京師也。極，中也。言商邑之禮俗，翼翼然可則傚，是乃四方之中正也。〕今長安，天子之都，親承聖化，然其習俗無以異於遠方，郡國來者無所法則，或見侈靡而放效之；〔師古曰：放，依也，音甫往翻。〕此教化之原本，風俗之樞機，宜先正者也。臣聞天人之際，精祲有以相盪，〔李奇曰：祲，氣也；言天人精氣相動也。師古曰：祲，謂陰陽之氣相浸漸以成災祥者也，音子鴆翻。〕善惡有以相推，事作乎下者象動乎上，陰變則靜者動，陽蔽則明者晻，〔鄧展曰：靜者動，謂地震也；明者晻，謂日食也。師古曰：晻，與暗同。〕水旱之災隨類而至。陛下祇畏天戒，哀閔元元，宜省靡麗，考制度，近忠正，遠巧佞，〔近，其靳翻。遠，于願翻。〕以崇至仁，匡失俗，道德弘於京師，淑問揚乎疆外，〔師古曰：淑，善也。問，名也。〕然後大化可成、禮讓可興也。」上說其言，〔說，讀曰悅〕遷衡為光祿大夫。\n\n 　　荀悅論曰：夫赦者，權時之宜，非常典也。漢興，承秦兵革之後，大愚之世，比屋可刑，〔比，毗至翻，又毗必翻。〕故設三章之法，大赦之令，〔約法三章，事見九卷高帝元年。赦，自古有之，至於大赦，則始於秦。高祖既并天下，即皇帝位，大赦天下，後世因之為永制。〕蕩滌穢流，與民更始，〔更，工衡翻。〕時勢然也。後世承業，襲而不革，失時宜矣。若惠、文之世，無所赦之。若孝景之時，七國皆亂，異心並起，姦詐非一。及武帝末年，賦役繁興，群盜並起，加以太子之事，巫蠱之禍，天下紛然，百姓無聊。〔『章：乙十一行本「聊」下有「人不自安」四字；孔本同；退齋校同；傳校同。〕及光武之際，撥亂之後，如此之比，宜為赦矣。\n\n 　　秋，七月，隴西羌艪姐旁種反，〔師古曰：艪，音所廉翻，又音先廉翻。姐，音紫。今西羌尚有此姓，而艪，音先冉翻。〕詔召丞相韋玄成等入議。是時，歲比不登，〔比，毗至翻。〕朝廷方以為憂，而遭羌變，玄成等漠然，莫有對者。〔師古曰：漠，無聲也，音莫。〕右將軍馮奉世曰：「羌虜近在竟內背畔，〔竟，古境字通用。北，蒲妹翻。〕不以時誅，無以威制遠蠻，臣願帥帥討之！」〔帥，讀曰率。〕上問用兵之數， 對曰：臣聞善用兵者，役不再興，糧不三載，故師不久暴而天誅亟決。〔師古曰：暴，露也。亟，急也。載，子亥翻。。〕往者數不料敵，〔師古曰：料，量也，音 聊。〕而師至於折傷，再三發調，則曠日煩費，威武虧矣。〔折，而設翻。調，徒弔翻。〕今反虜無三萬人，〔師古曰：無慮，舉凡之言，無小思慮而大計也。〕法當倍，用六萬人；然羌戎，弓矛之兵耳，器不犀利，〔如淳曰：今俗以刀兵利為犀。晉灼曰：犀，堅也。師古曰：晉說是。〕可用四萬人。一月足以決。」丞相、御史、兩將軍〔兩將軍，車騎將軍王接、左將軍許嘉也。〕皆以為「民方收斂時未可多發；發萬人屯守之，且足。」〔且足，猶言且可也。斂，力贍翻。〕奉世曰：「不可。天下被饑饉，〔被，皮義。〕士馬羸耗，守戰之備久廢不簡，〔師古曰：簡，謂選揀。〕夷狄皆有輕邊吏之心，而羌首難。〔師古曰：言創首為寇難也。難，乃旦翻。〕今以萬人分屯數處，虜見兵少，必不畏懼；戰則挫兵病師，守則百姓不救，如此，怯弱之形見。〔見，賢遍翻。〕羌人乘利，諸種並和，〔種，章勇翻。師古曰：和，應也，音胡臥翻。〕相扇而起，臣恐中國之役不得止於四萬，非財幣之所能解也。故少發師而曠日，〔師古曰：曠，空也；空費其日而無功也。〕與一舉而疾決，利害相萬也。」〔師古曰：相比為萬倍也。〕固爭之，不能得。〔言奉世不能得請也。〕有詔，益二千人。於是遣奉世將萬二千人騎，以將屯為名。〔師古曰：且云領兵屯田，不言討賊。將，即亮翻。〕典屬國任立、護軍都尉韓昌為偏裨，到隴西，分屯三處。〔任立為右軍，屯白石。韓昌為前軍，屯臨洮。奉世為中軍，屯首陽西極上。任，音壬。〕昌先遣兩校尉與羌戰，羌眾【章：乙十一行本「眾」作「虜」；孔本同。】盛多，皆為所破，殺兩校尉。〔校，戶教翻。〕奉世具上地形部眾多少之計，願益三萬六千人，乃足以決事。書奏，天子大為發兵六萬餘人。〔上，時掌翻。為，于偽翻。〕八月，拜太常弋陽侯任千秋為奮武將軍以助之。〔昭帝時，宮以捕上官桀功，封弋陽侯，千秋其子也。弋陽侯國，屬汝南郡。應劭曰：弋山在西北。〕冬，十月，兵畢至隴西，十一月，並進，羌虜大破，斬首數千級，餘皆走出塞。兵未決間，漢復發募士萬人，〔復，扶又翻。〕拜定襄太守韓安國為建威將軍；〔師古曰：自別有此韓安國，非武帝時人也。〕未進，聞羌破而還。詔罷吏士，〔吏，軍吏；士，卒也。〕頗留屯田，備要害處。〔師古曰：要害者，在我為要，於敵為害也。〕 　　 \n",
    "资治通鉴第二十九卷-汉纪二十一": "　　汉纪二十一　起上章执徐，尽著雍困敦，凡九年。\n\n 　　孝元皇帝下\n\n 　　永光三年（庚辰、前四一）\n\n 　　春，二月，馮奉世還京師，更為左將軍，賜爵關內侯。\n\n 　　三月，立皇子康為濟陽王。〔濟，子禮翻。〕\n\n 　　夏，四月，平【章：乙十一行本「平」上有「癸未」二字；孔本同；張校同；退齋校同；傳校同。】昌考侯王接薨。〔諡法：大慮行方曰考。〕秋，七月，壬戌，以平恩侯許嘉為大司馬、車騎將軍。\n\n 　　冬，十一月，己丑，地震，雨水。\n\n 　　復鹽鐵官；置博士弟子員千人。〔罷鹽鐵官，博士弟子毋置員，事見上卷初元五年。〕以用度不足，民多復除，〔復，方目翻。〕無以給中外繇役故也。〔繇，古傜字通。〕\n\n 　　四年（辛巳、前四○）\n\n 　　春，二月，赦天下。\n\n 　　三月，上行幸雍，祠五畤。〔雍，於用翻。畤，音止。〕\n\n 　　夏，六月，甲戌，孝宣園東闕災。\n\n 　　戊寅晦，日有食之。上於是召諸前言日變在周堪、張猛者責問，皆稽首謝；〔譖堪、猛事見上卷元年。稽，音啟。〕因下詔稱堪、猛【章：乙十一行本無「猛」字；傳校同。】之美，徵詣行在所，拜為光祿大夫，秩中二千石，領尚書事；猛復為太 中大夫、給事中。中書令石顯管尚書，〔師古曰：言管主其事。〕尚書五人皆其黨也；〔按帝紀及百官表，成帝建始四年，初置尚書員五人。此蓋言顯與牢梁、五鹿 充宗、伊嘉、陳順五人皆典領尚書事，雖未置定員，實亦五人也。〕堪希得見，〔見，賢遍翻。〕常因顯白事，事決顯口。會堪疾瘖，不能言而卒。〔師古曰：瘖， 音於今翻。〕顯誣譖猛，令自殺於公車。\n\n 　　初，貢禹奏言：「孝惠、孝景廟皆親盡宜毀，〔按貢禹傳，定漢宗廟迭毀之禮，未及施行而卒。其後，韋玄成等毀廟之議，又不純用禹說。觀其奏言天子七廟，孝惠、孝景親盡宜毀，蓋以悼考廟足為七廟也。〕及郡國廟不應古禮，宜正定。」〔惠帝尊高帝廟為太祖廟，景帝尊文帝廟為太宗廟；行所嘗幸郡國，各立太祖、太宗廟。宣帝復尊武帝為世宗廟，行所巡狩亦立焉。凡祖宗廟在郡國者六十八，合百六十七所。春秋之義，王不祭於下土諸侯，故以為不應古禮。〕天子是其議。秋，七月，戊子，罷昭靈后、武哀王、昭哀后、衛思后、戾太子、戾后園，皆不奉祠，裁置吏卒守焉。〔師古曰：昭靈后，高祖母也。武哀王，高祖兄也。昭哀后，高祖姊也。衛思后，戾太子母也。戾后，即史良娣也。〕冬，十月，乙丑，罷祖宗廟在郡國者。\n\n 　　諸陵分屬三輔。〔師古曰：先是諸陵總屬太常，今各依其地界屬三輔。〕以渭城壽陵亭部原上為初陵；〔服虔曰：元帝所置陵也；未有名，故曰初。〕詔勿置縣邑及徙郡國民。\n\n 　　五年（壬午、前三九）\n\n 　　春，正月，上行幸甘泉，郊泰畤。〔畤，音止。〕三月，幸河東，祠后土。\n\n 　　秋，潁川水流殺人民。\n\n 　　冬，上幸長楊射熊館，〔師古曰：長楊，宮名也，在盩厔縣；其中有射熊館。〕大獵。\n\n 　　十二月，乙酉，毀太上皇、孝惠皇帝寢廟園，用韋玄成等之議也。〔玄成等奏曰：「祖宗之廟，世世不毀；繼祖以下，五廟而迭毀。今高皇帝為太祖，孝文皇帝為太宗，孝景皇帝為昭，孝武皇帝為穆，孝昭皇帝與孝宣皇帝俱為昭。皇考廟，親未盡。太上皇、孝惠廟皆親盡，宜毀。」〕\n\n 　　上好儒術、文辭，頗改宣帝之政；言事者多進見，〔好，呼到翻。見，賢遍翻。〕人人以【章：乙十一行本「以」上有「自」字；孔本同。】為得上意。又傅昭儀及子濟陽王康愛幸，〔外戚傳曰：元帝加昭儀之號，位視丞相，爵比諸侯王。師古曰：昭顯其儀，示隆重也。濟，子禮翻。〕逾於皇后、太子。〔昭儀位次皇后，今寵逾之。〕太子少傅匡衡上疏曰：〔疏，所據翻，條陳也。〕「臣聞治亂安危之機，在乎審所用心。蓋受命之王，【章：乙十一行本「王」作「主」，傅校同。】務在創業垂統，傳之無窮；繼體之君，必存於承宣先王之德而褒大其功。昔者成王之嗣位，思述文、武之道以養其心，休烈盛美【章：乙十一行本「美」下有「皆」字；孔本同；張校同。】歸之二后，而不敢專其名，〔師古曰：休，亦美也。烈，業也。后，君也。二君，文王、武王也。〕是以上天歆享，鬼神祐焉。陛下聖德天覆，子愛海內，〔覆，敷又翻。〕然而陰陽未和、姦邪未禁者，殆議者未丕揚先帝之盛功，〔師古曰：丕，大也。〕爭言制度不可用也，務變更之，所更或不可行而復復之，〔更，工衡翻；下同。上復，扶又翻，又也。下復，扶目翻，反也。〕是以群下更相是非，吏民無所信。臣竊恨國家釋樂成之業而虛為此紛紛也！〔師古曰：釋，廢也。樂成，謂已成之業，人情所樂也。樂，音洛。〕願陛下詳覽統業之事，留神於遵制揚功，〔遵先帝之法制，揚先帝之功烈也。〕以定群下之心。詩大雅曰：『無念爾祖，聿脩厥德，』〔師古曰：大雅文王之詩也。無念，念也。聿，述也。〕蓋至德之本也。傳曰：『審好惡，理情性，而王道畢矣。』〔衡守詩學，此必詩傳之言。傳，直戀翻。好，呼到翻。惡，烏路翻。〕治性之道，必審己之所有餘而強其所有不足，〔治，直之翻。師古曰：強，勉也，音其兩翻。〕蓋聰明疏通者戒於太察，寡聞少見者戒於雍蔽，〔少，詩沼翻。〕勇猛剛強者戒於太暴，仁愛溫良者戒於無斷，〔斷，丁亂翻。〕湛靜安舒者戒於後時，廣心浩大者戒於遺忘。〔師古曰：湛，讀曰沈。忘，巫放翻。〕必審己之所當戒而齊之以義，然後中和之化應，而巧偽之徒不敢比周而望進。〔此，毗至翻。〕唯陛下戒之，所以崇聖德也！\n\n 　　臣又聞室家之道脩，則天下之理得，故詩始國風，禮本冠、婚。始乎國風，原情性以明人倫也；本乎冠、婚，正基兆以防未然也；〔師古曰：關雎美后妃之德，而為國風之首。禮記冠儀曰：冠者，禮之始也。婚義曰：婚者，禮之本也。冠，古玩翻；下同。〕故聖王必慎妃后之際，別適長之位，〔師古曰：適，讀曰嫡；下同。長，知兩翻。〕禮之於內也。卑不踰尊，新不先故，〔先，悉薦翻。〕所以統人情而理陰氣也；其尊適而卑庶也，適子冠乎阼，禮之用醴，〔師古曰：阼，主階也。醴，甘酒也，貴於眾酒。適，讀曰嫡。〕眾子不得與列，所以貴正體而明嫌疑也。非虛加其禮文而已，乃中心與之殊異，故禮探其情而見之外也。〔探，吐南翻。〕聖人動靜游燕所親，物得其序，〔師古曰：言凡物大小，高卑皆有次序。〕則海內自脩，百姓從化。如當親者疏，〔疏，讀曰捤。〕當尊者卑，〔師古曰：如，若也。〕則佞巧之姦因時而動，以亂國家。故聖人慎防其端，禁於未然，不以私恩害公義。傳曰：『正家而天下定矣！』」〔師古曰：易家人卦之彖辭。〕\n\n 　　初，武帝既塞宣房，〔事見二十一卷武帝元封二年。塞，悉則翻；下同。〕後河復北決於館陶，分為屯氏河，〔館陶縣，屬魏郡，河水自此別出為屯氏河，東北至勃海章武縣入海；過魏郡、清河、信都、勃海四郡，行千五百里。師古曰：屯，音大門翻。而隋氏分析州縣，誤以為毛氏河，乃置毛州，失之甚矣。復，扶又翻。〕東北入海，廣深與大河等，故因其自然，不隄塞也。是歲，河決於清河靈鳴犢口，而屯氏河絕。〔據溝洫志：靈鳴犢口在清河東界。師古曰：清河之靈縣鳴犢河口也。按唐博州高唐縣，漢靈縣地，鳴犢河在縣西。宋白曰：魏州夏津縣本漢靈縣地，漢初為鄃縣，故城在今德州西南五十里；天寶元年改為夏津縣。〕\n\n 　　春，正月，戊辰，隕石于梁。〔據五行志，隕石于梁國。〕\n\n 　　三月，上行幸雍，祠五畤。〔雍，於用翻。畤，音止。〕\n\n 　　冬，河間王元坐賊殺不辜廢，遷房陵。〔元，河間獻王德之來孫也。〕\n\n 　　罷孝文太后寢祠園。〔孝文太后，薄氏，葬霸陵之南。〕\n\n 　　 上幸虎圈鬭獸，〔圈，求阮翻；下同。〕後宮皆坐；熊逸出圈，攀檻欲上殿，〔上，時掌翻。〕左右、貴人、傅倢讛等皆驚走；〔傅倢讛，即傅昭儀，蓋後進號也。 倢讛，音接予。〕馮倢讛直前，當熊而立。左右格殺熊。上問：「人情驚懼，何故前當熊﹖」倢讛對曰：「猛獸得人而止；妾恐熊至御坐，〔坐，徂臥翻。〕故以身當之。」帝嗟嘆，倍敬重焉。傅倢讛慚，由是與馮倢讛有隙。〔為後傅太后誣殺中山馮太后張本。〕馮倢讛，左將軍奉世之女也。\n\n 　　二年（甲申、前三七）\n\n 　　春，正月，上行幸甘泉，郊泰畤。三月，行幸河東，祠后土。\n\n 　　夏，四月，赦天下。\n\n 　　六月，立皇子興為信都王。〔考異曰：荀紀，「興」作「譽」。今從漢書。〕\n\n 　　東郡京房學易於梁人焦延壽。〔風俗通云：鄭武公子段封於京，其後氏焉。姓譜云：周武王封神農之後於焦，後以國為氏。又左傳云：虞、虢、焦、滑，皆姬姓也。董正工曰：京房，本姓李，吹律，自定為京氏。洪氏隸釋云：漢中黃門譙敏碑云：其先故國師譙贛，傳道與京君房。此碑以焦贛為譙。左傳，楚師伐陳，取焦夷，註謂焦，今譙縣。若是，則「焦」、「譙」可以通用。〕延壽常曰：「得我道以亡身者，京生也。」其說長於災變，分六十卦，更直日用事，以風雨寒溫為候，〔梁，國名。孟康曰：分卦直日之法，一爻各主一日，六十卦為三百六十日。餘四卦，震、離、兌、坎為方伯、監司之官。所以用震、離、兌、坎者，是二至、二分用事之日，又是四時各專王之氣，各卦主時。其占法，各以其日觀其善惡也。更，工衡翻。〕各有占驗。房用之尤精，以孝廉為郎，上疏屢言災異，有驗。天子說之，數召見問。〔說，讀曰悅。數，所角翻。〕房對曰：「古帝王以功舉賢，則萬化成，瑞應著；〔師古曰：萬化，萬機之事，施教化者也。一曰：萬物之類也。〕末世以毀譽取人，〔譽，音余。〕故功業廢而致災異。宜令百官各試其功，災異可息。」詔使房作其事，房奏考功課吏法。〔晉灼曰：令、丞、尉治一縣，崇教化，亡犯法者，輒遷。有盜賊，滿三日不覺者，則尉事也；令覺之，自除，丞、尉負其罪。率相準，如此法。〕上令公卿朝臣與房會議溫室，皆以房言煩碎，令上下相司，不可許；上意鄉之。〔師古曰：鄉，讀曰嚮。〕時部刺史奏事京師，上召見諸刺史，令房曉以課事；刺史復以為不可行。〔武帝置十三州刺史，各部一州，故曰部刺史。復，扶又翻。〕唯御史大夫鄭弘、光祿大夫周堪初言不可，後善之。\n\n 　　是時，中書令石顯顓權，顯友人五鹿充宗為尚書令，二人用事。房嘗宴見，〔師古曰：以閒宴時而入見天子。見，賢遍翻。〕問上曰：「幽、厲之君何以危﹖所任者何人也﹖」上曰：「君不明而所任者巧佞。」房曰：「知其巧佞而用之邪，將以為賢也﹖」上曰：「賢之。」房曰：「然則今何以知其不賢也﹖」上曰：「以其時亂而君危知之。」房曰：「若是，任賢必治，任不屑必亂，必然之道也。〔治，直吏翻；下同。〕幽、厲何不覺悟而更求賢，曷為卒任不肖以至於是﹖」〔師古曰：卒，終也，音子恤翻。〕上曰：「臨亂之君，各賢其臣；令皆覺寤，天下安得危亡之君！」房曰：「齊桓公、秦二世亦嘗聞此君而非笑之；然則任豎刁、趙高，政治日亂，盜賊滿山，〔豎刁註見十八卷武帝元光五年。趙高事見秦紀。〕何不以幽、厲卜之而覺寤乎﹖」〔以龜卜，所以驗吉凶。以幽、厲卜，所以驗治亂。〕上曰：「唯有道者能以往知來耳。」房因免冠頓首曰：「春秋紀二百四十二年災異，以示萬世之君。今陛下即位以來，日月失明，星辰逆行，山崩，泉湧，地震，石隕，夏霜，冬騌，春凋，秋榮，隕霜不殺，水、旱、螟蟲，民人饑、疫，盜賊不禁，刑人滿市，春秋所記災異盡備。〔師古曰：言今皆備有之。騌，古雷字。春秋所記：隱十一年、桓十八年、莊公三十二年、閔公二年、僖公三十三年、文公十八年、宣公十八年、成公十八年、襄公三十一年、昭公三十二年、定公十五年、哀公十四年，凡二百四十二年。〕陛下視今為治邪，亂邪﹖」上曰：「亦極亂耳，尚何道！」房曰：「今所任用者誰與﹖」〔道，言也。師古曰：與，讀曰歟。考異曰：故資政殿學士邵亢得兩浙錢王寫本漢書，無「亂邪」二字，有「上曰：『亦極亂耳，尚何道！』房曰：『今』十二字；今取之。〕上曰：「然，幸其愈於彼，又以為不在此人也。」〔師古曰：愈，猶勝也。言今之災異及政道，猶幸勝於往日，又不由所任之人。〕房曰：「夫前世之君，亦皆然矣。臣恐後之視今，猶今之視前也！」上良久，乃曰：「今為亂者誰哉﹖」房曰：「明主宜自知之。」上曰：「不知也；如知，何故用之！」房曰：「上最所信任，與圖事帷幄之中，〔師古曰：圖，謀也。〕進退天下之士者是矣。」房指謂石顯，上亦知之，謂房曰：「已諭。」〔師古曰：言已曉此意。〕房罷出，後上亦不能退顯也。\n\n 　　臣光曰：人君之德不明，則臣下雖欲竭忠，何自而入乎！觀京房所以曉孝元，可謂明白切至矣，而終不能寤，悲夫！詩曰：「匪面命之，言提其耳。匪手攜之，言示之事。」又曰：「誨爾諄諄，聽我藐藐。」〔皆大雅抑詩之辭也。鄭氏箋曰：「言我非但以手攜掣之，親示以其事之是非；我非但對面告語之，親提撕其耳。此言以教導之熟，不可啟覺也。藐藐然，不入也。我教告王，口語諄諄然，王聽耹之藐藐然。諄，之純翻，又之閏翻。藐，美角翻；爾雅云：悶也。〕孝元之謂矣！\n\n 　　上令房上弟子曉知考功、課吏事者，欲試用之。房上「中郎任良、姚平，願以為刺史，試考功法；臣得通籍殿中，為奏事，以防壅塞。」石顯、五鹿充宗皆疾房，欲遠之，〔上，時掌翻。為，于偽翻。塞，悉則翻。遠，于願翻。師古曰：欲出之，令遠去。〕建言，宜試房為郡守。〔師古曰：立議云然也。〕帝於是以房為魏太守，得以考功法治郡。〔治，直之翻。〕\n\n 　　房自請：「歲竟，乘傳奏事，」〔歲竟，歲終也。傳，知戀翻；下同。〕天子許焉。房自知數以論議為大臣所非，〔數，所角翻。〕與石顯等有隙，不欲遠離左右，〔離，力智翻。〕乃上封事曰：「臣出之後，恐為用事所蔽，身死而功不成，故願歲盡乘傳奏事，蒙哀見許。〔言蒙帝哀憐而許之。〕乃辛巳，蒙氣復乘卦，太陽侵色，〔張晏曰：晉卦、解卦也。太陽侵色，謂大壯也。原父曰：蒙氣起而太陽侵色，則太陽指日也。大壯、解卦可云太陽，而非所侵色 也。京房易傳曰：蒙如塵雲。臣私祿及親，茲謂罔辟，厥異蒙。大臣厭小臣，茲謂蔽蒙，微，日不明，若解不解。晉書天文志曰：凡連陰十日，晝不見日，夜不見 月，亂風四起，欲雨而無雨，名曰「蒙」。復，扶又翻；下同。〕此上大夫覆陽而上意疑也。〔據孟康註：房以消息卦為辟。辟，君也。息卦曰太陰，消卦曰太陽。其餘卦曰少陰、少陽，謂臣下也。上大夫覆陽，蓋以是候之。師古曰：覆，掩蔽也，音敷救翻。〕己卯、庚辰之間，必有欲隔絕臣，令不得乘傳奏事者。」〔以辛巳蒙氣，占己卯、庚辰二日也。〕\n\n 　　房未發，上令陽平侯王鳳承制詔房止無乘傳奏事。〔鳳，陽平侯王禁之子。〕房意愈恐。秋，房去至新豐，因郵上封事〔師古曰：郵，行書者也，若今傳送文書矣。郵，音尤。〕曰：「臣前以六月中言遯卦不效，法曰：『道人始去，寒涌水為災。』〔法者，房占候之法，著之於書者也。師古曰：道人，有道術之人 也。天氣寒，又有水涌出也。〕至其七月，涌水出。臣弟子姚平謂臣曰：『房可謂知道，未可謂信道也。房言災異，未嘗不中。〔中，竹仲翻。〕涌水已出，道水當 逐死，尚復何言！』臣曰：『陛下至仁，於臣尤厚，雖言而死，臣猶言也。』〔師古曰：自云不避死也。〕平又曰：『房可謂小忠，未可謂大忠也。〔小忠，謂以諫殺身而無益於國。大忠，謂諫行言聽而身與國同休也。〕昔秦時趙高用事，有正先者，非刺高而死，〔孟康曰：姓正，名先，秦博士也。姓譜曰：正姓，宋上卿正考父之後。〕高威自此成，故秦之亂，正先趣之。』〔師古曰：趣，讀曰促。〕今臣得出守郡，自詭效功，恐未效而死，惟陛下毋使臣塞涌水之異，〔師古曰：塞，當也。〕當正先之死，為姚平所笑。」\n\n 　　房至陝，〔陝縣，屬弘農郡，周、召二伯東西分治，以陝為界，即此地也。陝，音式冉翻。〕復上封事曰：「臣前白願出任良試考功，臣得居內。議者知如此於身不利，臣不可蔽，故云『使弟子不若試師。』臣為刺史，又當奏事，故復云『為刺史，恐太守不與同心，不若以為太守。』此其所以隔絕臣也。陛下不違其言而遂聽之，此乃蒙氣所以不解、太陽無色者也。臣去稍遠，太陽侵色益甚，願陛下毋難還臣而易逆天意！〔師古曰：易，輕也，音弋豉翻。〕邪說雖安于人，天氣必變，〔言人君雖安其邪說而不之覺，天氣必為之變而失其常。〕故人可欺，天不可欺也，願陛下察焉！」\n\n 　　房去月餘，竟徵下獄。初，淮陽憲王舅張博，傾巧無行，〔淮陽憲王欽，宣帝張倢讛之子，帝弟也。下，遐稼翻。行，下孟翻。〕多從王求金錢，欲為王求入朝。博從京房學，以女妻房。房每朝見，退輒為博道其語。〔師古曰：所與天子言者，皆具說之。為，于偽翻。妻，七細翻。〕博因記房所說密語，令房為王作求朝奏草，〔師古曰：草，謂為文之笹草也。論語，孔子曰：「為命，裨諶草創之。」〕皆持柬與王，以為信驗。〔淮陽國，在關東。〕石顯知之，告「房與張博通謀，非謗政治，歸惡天子，註誤諸侯王。」〔治，直吏翻。註，古賣翻。〕皆下獄，棄市，〔考異曰：元紀及荀紀，京房死皆在此年末。按房傳，二月末上封事；去月餘，徵下獄。百官表：「八月，癸亥，匡衡為御史大夫。」房死必不在歲末也。紀不知月日，故繫之歲末耳。〕妻子徙邊。鄭弘坐與房善，免為庶人。〔免御史大夫也。〕\n\n 　　御史大丞陳咸數毀石顯，〔數，所角翻；下同。〕久之，坐與槐里令朱雲善，漏泄省中語，〔時丞相韋玄成言雲虐無狀，陳咸在前聞之，以語雲；雲上書自訟。顯以此奏咸漏泄省中語。高帝三年，改廢丘為槐里，屬右扶風。〕石顯微伺知之，與雲皆下獄，髡為城旦。\n\n 　　石顯威權日盛，公卿以下畏顯，重足一迹。〔師古曰：言極恐懼，不敢自寬縱也。重，直龍翻。重足，累足也。累足而立，故一迹。〕顯與中書僕射牢梁、少府五鹿充宗結為黨友，〔姓譜：牢姓，孔子弟子琴牢之後。〕諸附倚者皆得寵位。民歌之曰：「牢邪，石邪！五鹿客邪！印何纍纍，綬若若邪！」〔師古曰：纍纍，重積也。若若，長貌。纍，音力追翻。〕\n\n 　　顯內自知擅權，事柄在掌握，恐天子一旦納用左右耳目以間己，〔間，音工莧翻。〕乃時歸誠，取一信以為驗。顯嘗使至諸官，有所徵發，〔使，疏吏翻。將命曰使。諸官，諸官府也。〕顯先自白：「恐後漏盡宮門閉，請使詔吏開門，」上許之。顯故投夜還，稱詔開門入。後果有上書告「顯顓命，矯詔開宮門」，天子聞之，笑以其書示顯。顯因泣曰：「陛下過私小臣，屬任以事，〔師古曰：過，猶誤也。屬，委也。屬，音之欲翻。〕群下無不嫉妒，欲陷害臣者，事類如此非一，唯獨明主知之。愚臣微賤，誠不能以一軀稱快萬眾，〔稱，音尺孕翻。〕任天下之怨；〔師古曰：任，猶當也。任，音壬。〕臣願歸樞機職，受後宮掃除之役，死無所恨。唯陛下哀憐財幸，〔師古曰：財，與裁同。〕以此全活小臣！」天子以為然而憐之，數勞勉顯，加厚賞賜，〔數，所角翻。勞，力到翻。〕賞賜及賂遣訾一萬萬。〔遺，于季翻。師古曰：賂遺，謂百官群下所遺也。訾，讀與貲同。〕初，顯聞眾人匈匈，言已殺前將軍蕭望之，〔事見上卷初元二年。〕恐天下學士訕己，〔師古曰：訕，謗也，音所諫翻。〕以諫大夫貢禹明經著節，乃使人致意，深自結納，因薦禹天子，歷位九卿，禮事之甚備。議者於是或稱顯，以為不勡譖望之矣。〔薦貢禹事掌在顯譖殺京房、陷陳咸之前，故以初字發語。〕顯之設變詐以自解免，取信人主者，皆此類也。\n\n 　　荀悅曰：夫佞臣之惑君主也甚矣，故孔子曰：「遠佞人。」〔論語孔告顏淵之言。遠，于願翻；下同。〕非但不用而已，乃遠而絕之，隔塞其源，〔塞，悉則翻。〕戒之極也。孔子曰：「政者，正也。」〔論語，孔子答季康子之言。〕夫要道之本，正己而已矣。平直真實者，正之主也。故德必核其真，然後授其位；能必核其真，然後授其事；功必核其真，然後授其賞；罪必核其真，然後授其刑；行必核其真，然後貴之；言必核其真，然後信之；物必核其真，然後用之；事必核其真，然後脩之。〔核，與覈同；謂精確得其實也。行，下孟翻。〕故眾正積於上，萬事實於下，先王之道，如斯而已矣！\n\n 　　八月，癸亥，以光祿勳匡衡為御史大夫。〔鄭弘坐京房免，以衡代之。〕\n\n 　　冬，十一月，齊、楚地震，〔此指齊、楚古國之大界。〕大雨雪，樹折，屋壞。〔雨，于具翻。折，而設翻。〕\n\n 　　三年（乙酉、前三六）\n\n 　　夏，六月，甲辰，扶陽共侯韋玄成薨。〔共，音恭。〕\n\n 　　秋，七月，匡衡為丞相。戊辰，衛尉李延壽為御史大夫。\n\n 　　冬，使西域都護、騎都尉北地甘延壽、副校尉山陽陳湯〔師古曰：言延壽及湯本充西域之使，故先言使而後序其官職及姓名。使，疏吏翻。〕共誅斬【章：乙十一行本「斬」下有「匈奴」二字；孔本同。】郅支單于於康居。\n\n 　　始，郅支單于自以大國，威名尊重，又乘勝驕，〔郅支嘗破殺閏振，攻破呼韓邪，又殺伊利目，屢破烏孫兵，故乘勝氣而驕也。〕不為康居王禮，怒殺康居王女〔康居王以女 妻郅支，事見上卷初元五年。〕及貴人、人民數百，或支解投都賴水中；〔師古曰：支解，謂截其四支。都賴，郅支水名。余謂都賴水在康居國郅支城旁。〕發民作 城，日作五百人，二歲乃已。又遣使責闔蘇、大宛諸國歲遺，〔師古曰：胡廣云：康居北可一千里有國名奄蔡，一名闔蘇。然則闔蘇即奄蔡也。歲遺者，年常所獻之物。遺，弋季翻。〕不敢不予。〔予，讀曰與。〕漢遣使三輩至康居，求谷吉等死，〔殺谷吉見上卷初元五年。師古曰：死，尸也。〕郅支困辱使者，不肯奉詔；而因都護上書，言「居困繍，願歸計強漢，遣子入侍。」〔師古曰：故為此言以調戲也。歸計，謂歸附而受計策也。〕其驕嫚如此。\n\n 　　湯為人沈勇，有大慮，〔沈，持林翻。〕多策略，喜奇功，〔師古曰：喜，音許吏翻。〕與延壽謀曰：「夷狄畏服大種，其天性也。〔種，章勇翻。〕西域本屬匈奴，〔武帝雖通西域，匈奴猶役屬之；至宣帝時，朝呼韓邪，降日逐，西域乃咸屬漢。〕今郅支單于威名遠聞，〔聞，音問。〕侵陵烏孫、大宛，〔宛，於元翻。〕常為康居畫計，欲降服之；〔為，于偽翻。降，戶江翻。〕如得此二國，數年之間，城郭諸國危矣。且其人剽悍，〔師古曰：剽，輕也。悍，勇也。剽，平妙翻，又匹妙翻。悍，胡幹翻，又下罕翻。〕好戰伐，數取勝；久畜之，必為西域患。〔好，呼到翻。數，所角翻。畜，許六翻。〕雖所在絕遠，蠻夷無公城、強弩之守。如發屯田吏士，〔即屯田車師者。〕敺從烏孫眾兵，〔師古曰：驅率之令隨從也。敺，與驅同；下同。〕直指其城下，彼亡則無所之，守則不足自保，〔師古曰：之，往也。保，安也。〕千載之功可一朝而成也！」〔載，子亥翻。〕延壽以為然；欲奏請之。湯曰：「國家與公卿議，〔此時已稱天子為國家，非至東都始然也。〕大策非凡所見，事必不從。」〔師古曰：言凡庸之人不能遠見，將壞其事也。〕延壽猶與不聽。〔與，讀曰豫；即猶豫也。〕會其久病；湯獨矯制發城郭諸國兵、車師戊己校尉屯田吏士。〔戊己校屯田車師。〕延壽聞之，驚起，欲止焉。湯怒，按劍叱延壽曰：「大眾已集會，豎子欲沮眾邪！」〔師古曰：沮，止也，壞也，音材汝翻。〕延壽遂從之。部勒行陳，〔行，戶剛翻。陳，讀曰陣。〕漢兵、胡兵合四萬餘人。延壽、湯上疏自劾奏矯制，〔劾，戶概翻。自劾，自奏其矯制之罪也。〕陳言兵狀，即日引軍分行，別為六校：〔別，彼列翻，分也。按湯傳，益置陽威、合騎、白虎之校，併副校尉、戊校尉、己校尉為六 校。校，戶教翻。〕其三校從南道踰蔥領，徑大宛；其三校都護自將，發溫宿國，從北道入赤谷，過烏孫，〔溫宿國，東至都護治所二千三百八十里，北至烏孫赤谷 六百一十里。〕涉康居界，至闐池西。而康居副王抱闐將數千騎寇赤谷城東，〔文穎曰：闐，音填。〕殺略大昆彌千餘人，敺畜產甚多，從後與漢軍相及，頗寇盜後 重。〔師古曰：重，謂輜重也，音直用翻。〕湯縱胡兵擊之，殺四百六十人，得其所略民四百七十人，還付大昆彌，其馬、牛、羊以給軍食。又捕得抱闐貴人伊奴毒。入康居東界，令軍不得為寇。〔師古曰：勿抄掠也。〕間呼其貴人屠墨見之，〔師古曰：間，謂密呼也。間，古莧翻。〕諭以威信，與飲、盟，遣去。〔既與之飲，又與之盟也。〕徑引行，未至單于城可六十里，止營。復捕得康居貴人具【章：乙十一行本「具」作「貝」；下同；退齋校同。】色子男開牟以為導。〔復，扶又翻。〕具色子，即屠墨母之弟，〔師古曰：母之弟，即謂舅者。〕皆怨單于，由是具知郅支情。明日，引行，未至城三十里，止營。\n\n 　　單于遣使問：「漢兵何以來﹖」應曰：「單于上書言：『居困繍，願歸計強漢，身入朝見，』〔朝，直遙翻。見，賢遍翻。〕天子哀閔單于，棄大國，屈意康居，故使都護將軍來迎單于妻子。〔當此時，甘延壽止為西域都護；以將兵故稱將軍。至光武時，遂以賈復為都護將軍。復之都護，蓋護諸將也。〕恐左右驚動，故未敢至城下。」使數往來相答報，〔數，所角翻；下同。〕延壽、湯因讓之；〔師古曰：讓，責也。〕「我為單于遠來，〔為，于偽翻。〕而至今無名王、大人見將軍受事者，〔師古曰：名王，諸王之貴者。受事，受教命而供事也。〕何單于忽大計，失客主之禮也！〔師古曰：忽，忘也，又輕也。〕兵來道遠，人畜罷極，食度且盡，〔師古曰：罷，讀曰疲。度，音大各翻。〕恐無以自還，願單于與大臣審計策！」\n\n 　　明日，前至郅支城都賴水上，離城三里，〔離，力智翻。〕止營傅陳。〔師古曰：傅，讀曰敷，布也。陳，讀曰陣；下同。〕望見單于城上立五采幡幟，〔幟，昌志翻。〕數百人被甲乘城；〔師古曰：乘，謂登之備守也。被，皮義翻；下同。〕又出百餘騎往來馳城下，步兵百餘人夾門魚鱗陳，〔師古曰：言其相接次，形若魚鱗。〕講習用兵。城上人更招漢軍曰：「鬭來！」〔師古曰：更，互也，音工衡翻。〕百餘騎馳赴營，營皆張弩持滿指之，騎引卻。頗遣吏士射城門騎、步兵，〔射，而亦翻；下同。〕騎、步兵皆入。延壽、湯令軍：「聞鼓音，皆薄城下，〔薄，伯各翻。〕四面圍城，各有所守，穿芈，塞門戶，〔芈，即塹字，音尺艷翻。塞，悉則翻。〕鹵楯為前，戟弩為後，〔楯，食尹翻。〕仰射城樓上人。」樓上人下走；土城外有重木城，〔重，直龍翻。〕從木城中射，頗殺傷外人。外人發薪燒木城，〔孔穎達曰：薪，樵也。大樵曰薪。詩云：析薪如之何﹖匪斧不克。是大，故用斧也。〕夜，數百騎欲出外，迎射，殺之。\n\n 　　初，單于聞漢兵至，欲去，疑康居怨己，為漢內應，又聞烏孫諸國兵皆發，自以無所之。〔言郅支自計無所往而可也。〕郅支已出，復還，〔復，扶又翻。〕曰：「不如堅守。漢兵遠來，不能久攻。」單于乃被甲在樓上，〔被，皮義翻。〕諸閼氏、夫人數十皆以弓射外人。外人射中單于鼻，〔中，竹仲翻。〕諸夫人頗死；單于乃下。夜過半，木城穿；中人卻入土城，乘城呼。〔中人，本城中人也。師古曰：呼，音火故翻；下同。〕時康居兵萬餘騎，分為十餘處，四面環城，亦與相應和。〔師古曰：環，繞也，音宦。和，胡臥翻。〕夜，數奔營，不利，輒卻。平明，四面火起，吏士喜，大呼乘之，〔師古曰：乘，逐也。余謂乘，駕也；乘火起之勢而駕之也。〕鉦、鼓聲動地。〔鉦，音征，鐃也，其狀似鈴。杜佑曰：鐲，鉦也。形如小鍾，軍行鳴之，以為鼓節。周禮：以金鐲節鼓。近代有大銅疊，懸而擊之，以節鼓，曰鉦。〕康居兵引卻；漢兵四面推鹵楯，〔推，吐雷翻。〕並入土城中。單于男女百餘人走入大內。〔師古曰：大內，單于之內室也。〕漢兵縱火，吏士爭入，單于被創死。〔被，皮義翻。創，初良翻。〕軍候假丞杜勳斬單于首。〔漢制，軍行有各部校尉；部下有曲，曲有軍候一人。又都護有副校尉，秩比二千石；丞一人，司馬、候、千人各二人。杜勳本為軍候而假丞也。〕得漢使節二及谷吉等所齎帛書；諸鹵獲，以畀得者。〔師古曰：畀，與也，各以與所得人；音必寐翻。〕凡斬閼氏、太子、名王以下千百一十八級；〔閼，於焉翻。氏，立支。〕生虜百四十五人，降虜千餘人，賦予城郭諸國所發十五王。〔降，戶江翻。師古曰：賦，謂班與之也。所發十五王，謂所發諸國之王，領兵共圍郅支單于者也。予，讀曰與。〕\n\n 　　四年（丙戌、前三五）\n\n 　　春，正月，郅支首至京師。延壽、湯上疏曰：「臣聞天下之大義當混為一，〔師古曰：混，同也，音胡本翻。余謂混為一者，合四海之內，同稟命於一人，天下之治出於一也。〕昔有唐、虞，今有強漢。匈奴呼韓邪單于已稱北藩，唯郅支單于叛逆，未伏其辜，大夏之西，以為強漢不能臣也。〔大夏，西域國名，在大宛西南。師古曰：謂漢為不能使郅支臣服也。〕郅支單于慘毒行於民，大惡通於天；臣延壽，臣湯，將義兵，行天誅，賴陛下神靈，陰陽並應，天氣精明，陷陳克敵，〔陳，讀曰陣。〕斬郅支首及名王以下，宜縣頭槀街蠻夷邸間，〔晉灼曰：槀街，黃圖在長安城門內。師古曰：槀街，街名，蠻夷邸在此街也。邸，若今客館也。又曰：蠻夷邸，若今鴻臚館。崔浩以為「槀」當作「橐」；橐街，即銅駝街也。此說失之。銅駝街在雒陽，西京無也。縣，讀曰懸；下同。〕以示萬里，明犯強漢者，雖遠必誅！」丞相匡衡等以為：「方春掩骼、埋胔之時，〔禮記月令：孟春，掩骼、埋胔。註云：謂死氣逆生氣也。應劭曰：禽獸之骨曰骼，骼，大也；鳥鼠之骨曰胔，胔，可惡也。臣瓚曰：枯骨曰骼；有肉曰胔。師古曰：瓚說是也。骼，音工客翻。胔，音才賜翻。〕宜勿縣。」詔縣十日，乃埋之；仍告祠郊廟，赦天下。群臣上壽，置酒。\n\n 　　六月，甲申，中山哀王竟薨，哀王者，帝之少弟，與太子游學相長大。〔游，謂宴游。學，謂講學。師古曰：同處長養，以至於壯大。少，詩照翻。長，知兩翻。〕及薨，太子前弔。上望見太子，感念哀王，悲不能自止。太子既至前，不哀，上大恨曰：「安有人不慈仁，而可以奉宗廟，為民父母者乎！」是時駙馬都尉、侍中史丹護太子家，〔護，監護也。〕上以責謂丹，〔師古曰：謂者，告語也。〕丹免冠謝曰：「臣誠見陛下哀痛中山王，至以感損。〔謂哀感而神氣為之耗損。〕向者太子當進見，〔見，賢遍翻；下同。〕臣竊戒屬，毋涕泣，感傷陛下；〔師古曰：屬，音之欲翻。〕罪乃在臣，當死！」上以為然，意乃解。\n\n 　　壬申晦，日有食之。\n\n 　　秋，七月，庚子，復太上皇寢廟園、原廟、昭靈后、武哀王、昭哀后、衛思后園。時上寢疾，久不平，以為祖宗譴怒，故盡復之；唯郡國廟遂廢云。〔永光四年，罷園廟。〕\n\n 　　是歲，徙濟陽王康為山陽王。〔濟，子禮翻。〕\n\n 　　匈奴呼韓邪單于聞郅支既誅，且喜且懼；〔喜者，以郅支既誅而己無後患也。懼者，以漢威強，懼復得罪而滅亡如郅支也。〕上書，願入朝見。〔朝，直遙翻。〕\n\n 　　竟寧元年（戊子、前三三）〔應劭曰：呼韓邪單于願保塞，邊竟得以安寧，故以冠元也。師古曰：據如應說，竟讀為境。古之用字，境、竟實同。但詔云「長無兵革之事」，竟者，終極之言，言永永安寧也。既無兵革，中外安寧，豈止境上。若依本字而讀，義更弘通也。〕\n\n 　　春，正月，匈奴呼韓邪單于來朝，自言願伲漢氏以自親。〔師古曰：言欲取漢女而身為漢家伲。〕帝以後宮良家子王嬙字昭君賜單于。〔嬙，音牆。〕單于驩喜，上書「願保塞上谷以西至敦煌，〔師古曰：保，守也。自請保守之，令無寇盜。敦，徒門翻。〕傳之無窮。請罷邊備塞吏卒，以休天子人民。」天子下有司議，〔下，遐稼翻。〕議者皆以為便。郎中侯應習邊事，以為不可許。上問狀，應曰：「周、秦以來，匈奴暴桀，寇侵邊境；漢興，尤被其害。〔被，皮義翻；下同。〕臣聞北邊塞至遼東，外有陰山，東西千餘里，草木茂盛，多禽獸，本冒頓單于依阻其中，治作弓矢，來出為寇，是其苑囿也。〔冒，如字，又莫北翻。治，直之翻。〕至孝武世，出師征伐，斥奪此地，攘之於幕北，〔師古曰：斥，開也。攘，卻也，音人羊翻。〕建塞徼，起亭隧，〔徼，吉弔翻，境也，小路也。循，察也。師古曰：隧，謂深開小道而行，避敵抄寇也，音遂。〕築外城，設屯戍以守之，然後邊境用得少安。幕北地平，少草木，多大沙，〔所謂大磧也。少，詩沼翻；下同。〕匈奴來寇，少所蔽隱；從塞以南，徑深山谷，往來差難。邊長老言：『匈奴失陰山之後過之未嘗不哭也！』〔長，知兩翻。〕如罷備塞吏卒，示夷狄之大利，不可一也。今聖德廣被，天覆匈奴，〔師古曰：如天之覆也。被，皮義翻。覆，敷又翻。〕匈奴得蒙全活之恩，稽首來臣。夫夷狄之情，困則卑順，強則驕逆，天性然也。前已罷外城，〔事見二十四卷宣帝地節二年。〕省亭隧，【章：乙十一行本「隧」下有「令」字；孔本同；張校同。】纔足以候望，通烽火而已。古者安不忘危，不可復罷，二也。〔復，扶又翻。〕中國有禮義之教，刑罰之誅，愚民猶尚犯禁；又況單于，能必其眾不犯約哉！三也。〔師古曰：必，極也；極保之也。毛晃曰：必，定辭也。〕自中國尚建關梁以制諸侯，〔關、梁，設於水、陸要會之處。因山涖而設塞以譏陸行者為關，或立石，或架木，或維舟絕水以護舟行者為梁。〕所以絕臣下之覬欲也。〔師古曰：覬，音冀。〕設塞徼，置屯戍，非獨為匈奴而已，亦為諸屬國降民，本故匈奴之人，恐其思舊逃亡，四也。〔為，于偽翻。〕近西羌保塞，與漢人交通，吏民貪利，侵盜其畜產、妻子，以此怨恨，起而背畔。〔背，蒲妹翻。〕今罷乘塞，則生嫚易分爭之漸，五也。〔師古曰：乘塞，登之而 守也。嫚易，猶欺侮也。易，音弋豉翻。〕往者從軍多沒不還者，子孫貧困，一旦亡出，從其親戚，六也。又邊人奴婢愁苦，欲亡者多，曰：【張：「曰」作 「日」。】『聞匈奴中樂，〔樂，音洛。〕無柰候望急何！』然時有亡出塞者，七也。盜賊桀黠，群輩犯法，如其窘急，亡走北出，則不可制，八也。〔黠，下八 翻。〕起塞以來百有餘年，〔自武帝起塞時，至此時百有餘年。〕非皆以土垣也，或因山巖、石、木、谿谷、水門，稍稍平之，卒徒築治，功費久遠，不可勝計。〔治，直之翻；下同。勝，音升。〕臣恐議者不深慮其終始，欲以壹切省繇戍，〔師古曰：壹切者，權時之事，非經常也。猶如以刀切物，苟取整齊，不顧長短縱橫，故言一切。繇，古傜字通。〕十年之外，百歲之內，卒有他變，障塞破壞，亭隧滅絕，當更發屯繕治，累歲【章：乙十一行本「歲」作「世」；孔本同。】之功不可卒復，九也。〔師古曰：卒，皆讀曰猝。〕如罷戍卒，省候望，單于自以保塞守禦，必深德漢，〔師古曰：於漢自稱恩德也。〕請求無已；小失其意，則不可測。開夷狄之隙，虧中國之固，十也。非所以永持至安，威制百蠻之長策也！」對奏，天子有詔：「勿議罷邊塞事。」使車騎將軍嘉口諭單于〔師古曰：將軍許嘉也。諭，謂曉告。〕曰：「單于上書願罷北塞吏士屯戍，子孫世世保塞。單于鄉慕禮義，〔鄉，讀曰嚮。〕所以為民計者甚厚，此長久之策也。朕甚嘉之！中國四方皆有關梁障塞，非獨以備塞外也，亦以防中國姦邪放縱，出為寇害，故明法度以專眾心也。〔專，壹也。〕敬諭單于之意，〔師古曰：言已曉知其意也。〕朕無疑焉。為單于怪其不罷，〔為，于偽翻；下同。〕故使嘉曉單于。」〔毛晃曰：曉，開諭也。〕單于謝曰：「愚不知大計，天子幸使大臣告語，甚厚！」〔語，牛倨翻。〕\n\n 　　初，左伊秩訾為呼韓邪畫計歸漢，〔事見二十七卷宣帝甘露元年。〕竟以安定。其後或讒伊秩訾自伐其功，〔師古曰：伐，謂矜其功力。余謂此言其矜畫計定匈奴之功耳，非力也。〕常鞅鞅，呼韓邪疑之；伊秩訾懼誅，將其眾千餘人降漢，漢以為關內侯，食邑三百戶，令佩其王印綬。〔師古曰：雖於漢為關內侯，而依匈奴王號與印綬。〕及呼韓邪來朝，與伊秩訾相見，謝曰：「王為我計甚厚，令匈奴至今安寧，王之力也，德豈可忘！我失王意，使王去，不復顧留，〔師古曰：言不復顧念而留住匈奴中。〕皆我過也。今欲白天子，請王歸庭。」〔歸單于庭也。〕伊秩訾曰：「單于賴天命，自歸於漢，得以安寧，單于神靈，又子之祐也，我安得力！既已降漢，又復歸匈奴，是兩心也。願為單于侍使於漢，不敢聽命！」〔師古曰：言為單于充使留侍於漢，不能還匈奴。使，疏吏翻。〕單于固請，不能得而歸。\n\n 　　單于號王昭君為寧胡閼氏；〔師古曰：言胡得之，國以安寧也。〕生一男伊屠智牙師，為右日逐王。\n\n 　　皇太子冠。〔冠，古玩翻。〕\n\n 　　二月，御史大夫李延壽卒。\n\n 　　初，石顯見馮奉世父子為公卿著名，女又為昭儀在內；〔馮昭儀，即馮倢讛，進號昭儀。〕顯心欲附之，薦言：「昭儀兄謁者逡脩敕，宜侍幄帷。」〔師古曰：逡，音千旬翻。敕，整也。〕天子召見，欲以為侍中。〔見，賢遍翻。〕逡請間言事。上聞逡言顯專權，大怒，罷逡歸郎官。及御史大夫缺，在位多舉逡兄大鴻臚野王；〔臚，陵如翻。〕上使尚書選第中二千石，〔選第者，選其有行能者，而第其高下之次也。〕而野王行能第一。〔行，下孟翻。〕上以問顯，顯曰：「九卿無出野王者；然野王，親昭儀兄，臣恐後世必以陛下度越眾賢，〔師古曰：度，過也。〕私後宮親以為三公。」上曰：「善，吾不見是！」〔師古曰：言不見此理。〕因謂群臣曰：「吾用野王為三公，後世必謂我私後宮親屬，以野王為比。」〔師古曰：比，例也，音必寐翻，當音毗寐翻。〕三月，丙寅，詔曰：「剛強堅固，確然亡欲，大鴻臚野王是也。〔亡，古無字通。〕心辨善辭，〔言心辨於是非而善於辭令。辨，別也。〕可使四方，少府五鹿充宗是也。〔使，疏吏翻。〕廉潔節儉，太子少傅張譚是也。其以少傅為御史大夫。」〔以詔褒之次第，不用五鹿充宗而用張譚，何也﹖帝亦知充宗為石顯之黨也。〕\n\n 　　河南太守九江召信臣為少府。信先為南陽太守，後遷河南，治行常第一。視民如子，好為民興利，躬勸耕稼，開通溝瀆，戶口增倍。吏民親愛，號曰「召父」。〔師古曰：召，讀曰邵。治，直吏翻。行，下孟翻。好，呼到翻。〕\n\n 　　癸卯，【章：乙十一行本「卯」作「未」；孔本同；張校同；退齋校同；傳校同。】復孝惠皇帝寢廟園、孝文太后、孝昭太后寢園。〔永光五年，毀惠園。建昭元年，罷孝文太后、孝昭太后寢園。孝昭太后，孝武帝鉤弋趙倢讛也，葬雲陽甘泉宮南。〕\n\n 　　初，中書令石顯嘗欲以姊妻甘延壽，〔妻，七細翻。〕延壽不取。及破郅支還，〔還，從宣翻，又如字。〕丞相、御史亦惡其矯制，〔惡，烏路翻。〕皆不與延壽等。〔師古曰：與，猶許也。〕陳湯素貪，所鹵獲財物入塞，多不法。〔師古曰：不法者，私自取之，不依軍法。余謂不法者，以外國財物闌入邊關也。〕司隸校尉移書道上，〔移書所過道上郡縣也。〕繫吏士，按驗之。湯上疏言：「臣與吏士共誅郅支單于，幸得禽滅，萬里振旅，〔師古曰：師入曰振旅。〕宜有使者迎勞道路。〔勞，來到翻。〕今司隸反逆收繫按驗，〔當勞來而收繫，是於事理為反也。逆，迎也。〕是為郅支報讎也！」〔為，于偽翻。〕上立出吏士，令縣、道出【章：乙十一行本「出」作「具」；傳校同。】酒食以過軍。〔漢制，縣有蠻夷曰道。〕既至，論功，石顯、匡衡以為：「延壽、湯擅興師矯制，幸得不誅；如復加爵土，〔復，扶又翻。〕則後奉使者爭欲乘危徼幸，生事於蠻夷，為國招難。」〔徼，古堯翻，又一遙翻。難，乃旦翻。〕帝內嘉延壽、湯功而重違衡、顯之議，〔師古曰：重，難也。〕久之不決。\n\n 　　故宗正劉向疏曰：〔帝初即位，劉向為宗正；免官久矣，故曰故宗正。向本名更生，至是改名。〕「郅支單于囚殺吏者、吏士以百數，事暴揚外國，傷威毀重，群臣皆閔焉。〔師古曰：閔，病也。〕陛下赫然欲誅之，意未嘗有忘。西域都護延壽，副校尉湯，承聖指，倚神靈，總百蠻之君，攬城郭之兵，〔意之所向為指。師古曰：攬，總持之也。〕出百死，入絕域，遂蹈康居，屠三重城，〔郅支城本城再重，井土城為三重。重，直龍翻。〕搴歙侯之旗，〔師古曰：搴，拔也，音騫。歙，許及翻。〕斬郅支之首，縣旌萬里之外，〔縣，讀曰懸。〕揚威昆山之西，〔昆山，指言崑崙山也。〕埽谷吉之恥，〔谷吉為郅支所殺，見上卷初元五年。〕立昭明之功，〔昭明，謂顯功也。〕萬夷慴伏，〔師古曰：慴，恐也，音之涉翻。〕莫不懼震。呼韓邪單于見郅支已誅，且喜且懼，鄉風馳義，〔鄉，讀曰嚮。師古曰：馳義，慕義驅馳而來也。〕稽首來賓，願守北藩，累世稱臣。立千載之功，〔載，子亥翻。〕建萬世之安，群臣之勳莫大焉。昔周大夫方叔、吉甫為宣王誅獫狁而百蠻從，〔為，于偽翻。〕其詩曰：『嘽嘽焞焞，如霆如雷。顯允方叔，征伐獫狁，蠻荊來威。』〔師古曰：小雅采芑之詩也。嘽嘽，眾也。焞焞，盛也。言車徒既眾且盛，故能克定獫狁而令荊土之蠻亦畏威而來也。顯，明也。允，信也。獫，音虛檢翻。狁，音庾準翻。嘽，音他丹翻。焞，音土回翻。〕易曰：『有嘉折首，獲匪其醜。』〔師古曰：離上九爻辭也。嘉，善也。醜，類也。言王者出征，克勝斬首，多獲非類，故以為善。〕言美誅首惡之人，而諸不順者皆來從也。今延壽、湯所誅震，雖易之折首，詩之雷霆，不能及也。論大功者不錄小過，舉大美者不疵細瑕。司馬法曰：『軍賞不踰月，』欲民速得為善之利也。蓋急武功，重用人也。吉甫之歸，周厚賜之，其詩曰：『吉甫燕喜，既多受祉。來歸自鎬，我行永久。』〔師古曰：小雅六月之詩也。鎬，地名，非豐、鎬之鎬。此鎬及方，皆在周之北。時獫狁侵鎬及方，至于涇陽，吉甫薄伐，自鎬而還；王以宴禮樂之，多受福賜，以其行役有功，日月長久故也。吉甫，尹吉甫也。〕千里之鎬猶以為遠，況萬里之外，其勤至矣。延壽、湯既末獲受祉之報，反屈捐命之功，久挫於刀筆之前，〔師古曰：捐其軀命，言無所顧也。挫，屈折也。刀筆，吏也。〕非所以厲有功，勸戎士也。昔齊桓前有尊周之功，後有滅項之罪，君子以功覆過而為之諱。〔師古曰：尊周，謂代楚責苞茅及會王世子于首止。項，國名也。春秋僖十七年，夏，滅項。公羊傳曰：齊滅之也。不言齊，為桓公諱也。桓嘗有繼絕存亡之功，故君子為之諱。覆，敷救翻。為，于偽翻。〕貳師將軍李廣利，損五萬之師，靡億萬之費，經四年之勞，而僅獲駿馬三十匹，雖斬宛王母寡之首，猶不足以復費，其私罪惡甚多；孝武以為萬里征伐，不錄其過，遂封拜兩侯、三卿、二千石百有餘人。〔事見二十一卷武帝太初三年、四年。師古曰：靡，散也，音靡。僅，少也。復，償也，音扶目翻。〕今康居之國，強於大宛，郅支之號，重於宛王，殺使者罪，甚於留馬，而延壽、湯不煩漢士，不費斗糧；比於貳師，功德百之。〔師古曰：百倍勝之。〕且常惠隨欲擊之烏鯀，〔事見二十四卷宣帝本始三年。〕鄭吉迎自來之日逐，〔事見二十六卷宣帝神爵二年。〕猶皆裂土受爵。故言威武勤勞，則大於方叔、吉甫；列功覆過，則優於齊桓、貳師；〔覆，敷又翻。〕近事之功，則高於安遠、長羅：〔師古曰：安遠侯，鄭吉；長羅侯，常惠也。〕而大功未著，小惡數布，〔數，所角翻。〕臣竊痛之！宜以時解縣，通籍，〔孟康曰：縣，罪未竟也；如言縣罰也。通籍者，不禁止，令得出入也。縣，讀曰懸。〕除過勿治，尊寵爵位，以勸有功。」於是天子下詔赦延壽、湯罪勿治，令公卿議封焉。議者以為宜如軍法捕斬單于令。匡衡、石顯以為「郅支本亡逃失國，竊號絕域，非真單于。」帝取安遠侯鄭吉故事，封千戶；衡、顯復爭。〔復，扶又翻；下同。〕夏，四月，戊辰，封延壽為義成侯，〔地理志：沛郡有義成侯國。〕賜湯爵關內侯，食邑各三百戶，加賜黃金百斤。拜延壽為長水校尉，湯為射聲校尉。\n\n 　　於是杜欽上疏追訟馮奉世前破莎車功。〔事見二十五卷宣帝元康元年。〕上以先帝時事，不復錄。欽，故御史大夫延年子也。\n\n 　　荀悅論曰：誠其功義足封，追錄前事可也。春秋之義，毀泉臺則惡之，舍中軍則善之，〔春秋公羊傳：文公十六年，毀泉臺。何以書﹖譏。何譏爾﹖先祖為之，己毀之，不如勿居而已矣。昭五年，舍中軍。舍中軍者何﹖復古也。穀梁之義略同。惡，烏路翻。〕各由其宜也。夫矯制之事，先王之所慎也，不得已而行之。若矯大而功小者，罪之可也；矯小而功大者，賞之可也；功過相敵，如斯而已可也。權其輕重而為之制宜焉。〔為，于偽翻。〕\n\n 　　初，太子少好經書，〔少，詩照翻。好，呼到翻；下同。〕寬博謹慎；其後幸酒，樂燕樂，〔晉灼曰：幸酒，好酒也。師古曰：樂燕樂，若論語稱孔子云：損者三樂：樂驕樂，樂逸遊，樂燕樂，損矣。燕樂，燕私之樂也。上樂，讀如本字，又音五孝翻。下樂，音來各翻。〕上不以為能。而山陽王康有才藝，母傅昭儀又愛幸，上以故常有意欲以山陽王為嗣。上晚年多疾，不親政事，留好音樂；〔孟康曰：留意於音樂。〕或置鼙鼓殿下，天子自臨軒檻上，隤銅丸以擿鼓，〔師古曰：鼙，本騎上之鼓，音步迷翻。檻，軒闌版也。隤，下也。擿，投也。隤，音頹。擿，音持益翻。一曰：擿，靝也，音丁力翻。靝，音丁回翻。〕聲中嚴鼓之節。〔李奇曰：莊嚴之鼓節也。晉灼曰：疾擊之鼓也。師古曰：晉說是。中，竹仲翻。〕後宮及左右習知音者莫能為，而山陽王亦能之，上數稱其材。〔數，所角翻；下同。〕史丹進曰：「凡所謂材者，敏而好學，溫故知新，〔師古曰：敏，速疾也。溫，厚也。溫故，厚蓄故事也。何晏曰：溫，尋也；尋繹故者，又知新者。余謂何說是。〕皇太子是也。若乃器人於絲竹鼙鼓之間，則是陳惠、李微高於匡衡，可相國也！」〔如淳曰：器人，取人器能也。陳惠、李微二人，好音者也。服虔曰：二人皆黃門鼓吹也。〕於是上嘿然而笑。〔聞丹言而嘿然，已而矣。〕\n\n 　　及上寢疾，傅昭儀、山陽王康常在左右，而皇后、太子希得進見。〔見，賢遍翻。〕上疾稍侵，意忽忽不平，〔師古曰：稍侵，言漸篤也。平，和也。〕數問尚書以景帝時立膠東王故事。〔事見十六卷景帝前六年。〕是時太子長舅陽平侯王鳳為衛尉、侍中，〔長，知兩翻；下同。〕與皇后、太子皆憂，不知所出。〔師古曰：不知計所出。〕史丹以親密臣得侍視疾，候上間獨寢時，丹直入臥內，頓首伏青蒲上，〔服虔曰：青緣蒲席也。應劭曰：以青規地曰青龍；自非皇后不得至此。孟康曰：蒲青為席，用蔽地也。師古曰：應說是也。〕涕泣而言曰：「皇太子以適長立，積十餘年，〔師古曰：適，讀曰嫡。〕名號繫於百姓，天下莫不歸心臣子。〔師古曰：自託為臣子。仲馮曰：臣子，當屬下句，不當斷之。余以下文大意觀之，顏說為是。〕見山陽王雅素愛幸，今者道路流言，為國生意，〔為，于偽翻。〕以為太子有動搖之議。審若此，公卿以下必以死爭，不奉詔。臣願先賜死以示 群臣！」天子素仁，不忍見丹涕泣，言又切至，意大感寤，喟然太息曰：「吾日困劣，〔劣，弱也。〕太【章：乙十一行本「太」上有「而」字；孔本同。】子、兩王幼少，〔兩王山陽王康、信都王興。〕意中戀戀，亦何不念乎！然無有此議。且皇后謹慎，先帝又愛太子，〔事見二十七卷宣帝甘露三年。〕吾豈可違指！ 駙馬都尉安所受此語﹖」〔師古曰：安，焉也。余謂安，何也。〕丹即卻，頓首曰：「愚臣妄聞，罪當死！」〔師古曰：卻，退也，離青蒲上。〕上因納，謂丹曰： 「吾病寖加，恐不能自還，〔納者，納其言也。師古曰：寖，漸也。不自還者，言當遂至崩亡也。還，讀曰旋。〕善輔道太子，毋違我意！」丹噓唏而起，〔師古 曰：道，讀曰導。噓，音虛。唏，音許既翻。〕太子由是遂定為嗣。而右將軍、光祿大夫王商、中書令石顯亦擁佑太子，頗有力焉。夏，五月，壬辰，帝崩于未央宮。〔臣瓚曰：帝年二十七即位，即位十六年，壽四十三。〕\n\n 　　班彪贊曰：臣外祖兄弟為元帝侍中，〔應劭曰：外祖金敞也。〕語臣曰：「元帝多材藝，善史書，〔應劭曰：周宣王太史史籀所作大篆。語，牛倨翻。〕鼓琴瑟，吹洞簫，〔如淳曰：簫之無底者也。杜佑曰：前代有洞簫，今無其器。〕自度曲，被歌聲，〔應劭曰：自隱度作新曲，因持新曲以為歌詩聲也。荀悅曰：被聲，能播樂也。臣瓚曰：度曲，謂歌終更授其次，謂之度曲。西京賦曰：度曲未終，雲起雪飛。張衡舞賦亦曰：度終復位，次受三八。師古曰：應﹑荀二說皆是也。度，音大洛翻。被，音皮義翻。〕分刌節度，窮極幼眇。〔蘇林曰：刌，度也；知曲之終始節度也。韋昭曰：刌，切也；謂能分切句絕為之節制也。師古曰：韋說是也。刌，音千本翻。幼眇，讀曰要妙。〕少而好儒；〔少，詩照翻。好，呼到翻。〕及即位，徵用儒生，委之以政，貢﹑薛﹑韋﹑匡迭為宰相。〔師古曰：貢禹﹑薛廣德﹑韋玄成﹑匡衡迭互而為丞相也。〕而上牽制文義，優游不斷，孝宣之業衰焉。〔師古曰：為文義所牽制，故不斷決。斷，丁亂翻。〕然寬弘盡下，出於恭儉，號令溫雅，有古之風烈。」\n\n 　　匡衡奏言：「前以上體不平，故復諸所罷祠；卒不蒙福。〔師古曰：卒，終也。卒，子恤翻。〕案衛思后﹑戾太子﹑戾后園，親未盡。〔師古曰：言不當毀也。〕孝惠﹑孝景廟，親盡，宜毀。及太上皇﹑孝文﹑孝昭太后﹑昭靈后﹑昭哀后﹑武哀王祠，請悉罷勿奉。」奏可。\n\n 　　六月，己未，太子即皇帝位，謁高廟。尊皇太后曰太皇太后，〔宣帝卬成王皇后也。〕皇后曰皇太后。以元舅侍中﹑衛尉﹑陽平侯王鳳為大司馬﹑大將軍﹑領尚書事。〔王氏得權自此始。〕\n\n 　　噍丞相衡上疏曰：「陛下秉至孝，哀傷思慕，不絕於心，未有游虞弋射之宴，〔師古曰：虞，與娛同。〕誠隆於慎終追遠，無窮已也。〔師古曰：慎終，慎孝道之終也。追遠，不忘本也。論語稱孔子曰：「慎終追遠，民德歸厚矣。」故衡引之。〕竊願陛下雖聖性得之，猶復加聖心焉！〔師古曰：言天性已自然矣，又當加意也。復，扶又翻。〕詩云：『鸸鸸在疚，』〔師古曰：周頌閔予小子之詩。鸸鸸，憂貌也。疚，病也。鸸，與煢同；渠營翻。〕言成王喪畢思慕，意氣未能平也。蓋所以就文﹑武之業，崇大化之本也。臣又聞之師曰：『妃匹之際，生民之始，萬福之原。婚姻之禮正，然後品物遂而天命全。』〔師古曰：遂，成也。〕孔子論詩以關睢為始，此綱紀之首，王教之端也。自上世以來，三代興廢，未有不由此者也。願陛下詳覽得失盛衰之效，以定大基，采有德，戒聲色，近嚴敬，遠技能！〔師古曰：無德之人，雖有技能，則斥遠之。近，其靳翻。遠，于願翻。技，渠綺翻。〕臣聞六經者，聖人所以統天地之心，著善惡之歸，明吉凶之分，〔師古曰：分，音扶問翻。〕通人道之正，使不悖於其本性者也。〔師古曰：悖，乖也，音布內翻。〕及論語﹑孝經，聖人言行之要，宜究其意。〔行，下孟翻。〕臣又聞聖王之自為，動靜周旋，奉天承親，臨朝享臣，物有節文，以章人倫。〔師古曰：物，事也；事事皆有節文。〕蓋欽翼祗栗，事天之容也；溫恭敬遜，承親之禮也；正躬嚴恪，臨眾之儀也；〔師古曰：嚴，讀曰儼。〕嘉惠和說，饗下之顏也。〔師古曰：饗，宴饗也。說，讀曰悅。〕舉錯動作，物遵其儀，故形為仁義，動為法則。今正月初，幸路寢，〔路寢，大寢也。〕臨朝賀，置酒以饗萬方。傳曰：『君子慎始。』願陛下留神動靜之節，使群下得望盛德休光，以立基楨，天下幸甚！」上敬納其言。\n\n 　　承親，臨朝享臣，物有節文，以章人倫。〔師古曰：物，事也；事事皆有節文。〕蓋欽翼祗栗，事天之容也；溫恭敬遜，承親之禮也；正躬嚴恪，臨眾之儀也；〔師古曰：嚴，讀曰儼。〕嘉惠和說，饗下之顏也。〔師古曰：饗，宴饗也。說，讀曰悅。〕舉錯動作，物遵其儀，故形為仁義，動為法則。今正月初，幸路寢，〔路寢，大寢也。〕臨朝賀，置酒以饗萬方。傳曰：『君子慎始。』願陛下留神動靜之節，使群下得望盛德休光，以立基楨，天下幸甚！」上敬納其言。 \n",
    "资治通鉴第三十卷-汉纪二十二": "　　汉纪二十二　起屠维赤奋若，尽著雍阉茂，凡十年。\n\n 　　孝成皇帝上之上〔荀悦曰：讳骜，字太孙；「骜」之字曰「俊」。应劭曰：谥法，安民立政曰成。〕\n\n 　　建始元年（己丑、前三二）\n\n 　　春，正月，乙丑，悼考庙灾。〔宣帝尊史皇孙曰悼考。〕\n\n 　　石显迁长信中太仆，〔百官表：长信中太仆，掌皇太后舆马，不常置。〕秩中二千石。显既失倚，离权，〔显嬖于元帝，帝崩为失倚。自中书令枢机之官迁太后宫官为离权。离，力智翻。〕于是丞相、御史条奏显旧恶；及其党牢梁、陈顺皆免官，显与妻子徙归故郡，忧懑不食，道死。〔显，故济南人。师古曰：懑，音闷。〕诸所交结以显为官者，皆废罢；少府五鹿充宗左迁玄菟太守，〔菟，音涂。守，式又翻。〕御史中丞伊嘉为鴈门都尉。〔姓谱：伊姓出于伊尹。〕\n\n 　　司隶校尉涿郡王尊劾奏：「丞相衡，御史大夫谭，〔劾，户概翻，又户得翻。〕知显等颛权擅劫大作威福，为海内患害，不以时白奏行罚；而阿谀曲从，附下罔上，怀邪迷国，无大臣辅政之义，皆不道！在赦令前。〔去年七月大赦。〕赦后，衡、谭举奏显，不自陈不忠之罪，而反扬着先帝任用倾之徒，妄言『百官畏之，甚于主上』；卑君尊臣，非所宜称，失大臣体！」于是衡凓惧，免冠谢罪，上丞相、侯印绶。〔衡封乐安侯。〕天子以新即位，重伤大臣，乃左迁尊为高陵令。然群下多是尊者。衡嘿嘿不自安，每有水旱，连乞骸骨让位；上辄以诏书慰抚，不许。\n\n 　　立故河间王元弟上郡库令良为河间王。〔元废事见上卷元帝建昭元年。如淳曰：汉北边郡库，官兵器之所藏，故置令。〕\n\n 　　有星孛于营室。〔晋书天文志：营室二星，天子之宫也，一曰玄宫，一曰清庙；又为军粮之府及土功事。孛，蒲内翻。〕\n\n 　　赦天下。\n\n 　　壬子，封舅诸吏、光禄大夫、关内侯王崇为安成侯；〔恩泽侯表，安成侯食邑于汝南。〕赐舅谭、商、立、根、逢时爵关内侯。夏，四月，黄雾四塞，〔元命包曰：阴阳乱为雾。尔雅曰：地气发，天不应，曰雾。释名曰：雾，冒也；气蒙冒地之物也。师古曰：塞，满也；言四方皆满。塞，悉则翻。〕诏博问公卿大夫，无有所讳。谏大夫杨兴、博士驷胜等【章：十四行本「等」下有「对」字；乙十一行本同；孔本同；张校同。】皆以为「阴盛侵阳之气也。高祖之约，非功臣不侯；今太后诸弟皆以无功为侯，外戚未曾有也，故天为见异。」〔师古曰：见，显示也。为，于伪翻。见，贤遍翻。〕于是大将军凤惧，上书乞骸骨，辞职；上优诏不许。\n\n 　　御史中丞东海薛宣上疏曰：「陛下至德仁厚，而嘉气尚凝，〔师古曰：凝，谓不通也。〕阴阳不和，殆吏多苛政。部刺史或不循守条职，〔师古曰：刺史所察本有六条，今则踰越故事，信意举劾，妄为苛劾也。汉官典职仪云：刺史班宣，周行郡国，省察治状，黜陟能否，断治冤狱，以六条问事；非条所问，即不省。一条，强宗，豪右田宅踰制，以强陵弱，以众暴寡。二条，二千石不奉诏书、遵承典制，倍公向私，旁诏牟利，侵渔百姓，聚敛为奸。三条，二千石不恤疑狱，风厉杀人，怒则任刑，喜则淫赏，烦扰刻暴，剥截黎元，为百姓所疾，山崩石裂，訞祥讹言。四条，二千石选署不平，苟阿所爱，蔽贤宠顽。五条，二千石子弟恃怙荣势，请托所监。六条，二千石违公下比，阿附豪强，通行货赂，割损正令。〕举错各以其意，多与郡县事，〔师古曰：错，置也，音千故翻。与，读曰豫。豫，干也。〕至开私门，听谗佞，以求吏民过，谴呵及细微，责义不量力；〔师古曰：言求备于人。量，音良。〕郡县相迫促，亦内相刻，流及众庶。是故乡党阙于嘉宾之欢，九族忘其亲亲之恩，饮食周急之厚弥衰，送往劳来之礼不行。〔师古曰：劳，郎到翻。来，郎代翻。余谓来，读如字亦通。〕夫人道不通【章：十四行本「通」作「兴」；乙十一行本同；孔本同。】则阴阳否隔，〔否，皮鄙翻〕。和气不通，未必不由此也！诗云：『民之失德，干糇以愆。』〔小雅伐木之诗也。毛氏曰：糇，食也。郑氏曰：失德，谓见谤讪也。民尚以干糇之食获愆过于人，况上之人乎！干，音干。糇，音侯。〕鄙语曰：『苛政不亲，烦苦伤恩。』方刺史奏事时，宜明申敕，〔师古曰：申，束也；谓约束也。〕使昭然知本朝之要务。」上嘉纳之。\n\n 　　八月，有两月相承，晨见东方。〔服虔曰：相承，在上下也。应劭曰：案京房易传云：君弱如妇，为阴所乘，则两月出。见，贤遍翻。〕\n\n 　　冬，十二月，作长安南、北郊，罢甘泉、汾阴祠，〔匡衡奏：祭天于南郊，就阳之义也。瘗地于北郊，即阴之象也。甘泉郊见皇天，反北之太阴；汾阴祠后土，反东之少阳。甘泉、河东之祠宜徙就正阳、太阴之处，于长安定南、北郊。上从之。〕及紫坛伪饰、女乐、鸾路、骍驹、龙马、石坛之属。〔衡又言：甘泉泰畤紫坛有文章、采镂、黼黻之饰，及玉女乐、石坛仙人祠，瘗鸾路，骍驹、寓龙，非古。于悉罢之。师古曰：汉旧仪云：祭天用六彩，绮席六重，用玉几、玉饰器凡七十。女乐，即礼乐志所云使童男、童女俱歌也。〕\n\n 　　二年（庚寅、前三一）\n\n 　　春，正月，罢雍五畤及陈宝祠，〔秦作畤于雍，以祠上帝，有白、青、黄、赤帝之祠。至汉帝帝立北畤，祠黑帝，而五畤具。有司进祠，上不亲往。至文帝时，始幸雍，郊见五畤。陈宝者，秦文公获若石于陈仓北阪上，祠之。其神来，常以夜，光辉若流星；从东方来，集于祠城，若雄雉，其声殷殷云，野鸡皆鸣以应之。祠以一牢，名曰陈宝。衡以为不应礼，皆奏罢之。雍，于用翻。畤，音止。〕皆从匡衡之请也。辛巳，上始郊祀长安南郊。赦奉郊县〔应劭曰：天郊在长安城南，地郊在长安城北长陵界。二县有奉郊之勤，故并赦之。余按帝纪，二县，长安及长陵也。〕及中都官耐罪徒；〔师古曰：中都官，京师诸官府。应劭曰：轻罪不至于髡，完其耏鬓，故曰耏。古耏字从「橹」，发肤之意也。杜林以为法度之字皆从「寸」，后改如是。耐，音若能。如淳曰：耐，犹任也，仕其事也。师古曰：依应氏之说，耏当音而；如氏之说，则音乃代翻。其义亦两通。耏，谓颊旁毛也。橹，毛发貌也，音所廉翻，又先廉翻。而功臣表，宣曲侯通耏为鬼薪。则应氏之说斯为长矣。〕减天下赋钱，算四十。〔孟康曰：本算百二十，今减四十为八十。〕\n\n 　　闰月，以渭城延陵亭部为初陵。\n\n 　　三月，立丑，上始祠后土于北郊。\n\n 　　丙午，立皇后许氏。后，车骑将军嘉之女也。元帝伤母恭哀后居位日浅而遭霍氏之辜，〔事见二十四卷宣帝本始三年。〕故选嘉女以配太子。\n\n 　　上自为太子时，以好色闻；〔好，呼到翻。闻，音问。〕及即位，皇太后诏采良家女以备后宫。大将军武库令杜钦〔此大将军之军中武库令也。钦传，军下更有「军」字。〕说王凤曰：「礼，一娶九女，所以广嗣重祖也；〔张晏曰：阳数一、三、五、七、九。九，数之极也。臣瓒曰：天子一娶九女，夏、殷之制也。钦故举古之约以刺今之奢也。说，输芮翻。〕娣侄虽缺不复补，所以养寿塞争也。〔师古曰：媵女之内，兄弟之女则谓之侄，己之女弟则谓之娣。塞，绝也。复，扶又翻。塞，悉则翻。〕故后妃有贞淑之行，〔行，下孟翻；下同。〕则胤嗣有贤圣之君；制度有威仪之节，则人君有寿考之福。废而不由，则女德不厌；〔师古曰：由，用也，从也。女德不厌，言好色之甚也。〕女德不厌，则寿命不究于高年。〔师古曰：究，竟也。〕男子五十，好色未衰；妇人四十，容貌改前；以改前之容侍于未衰之年，而不以礼为制，则其原不可救而后徕异态；后徕异态，则正后自疑而支庶有间适之心；〔师古曰：间，代也，音居苋翻。适，读曰嫡；下亦同。〕是以晋献被纳谗之谤，申生蒙无罪之辜。〔晋献公嬖骊姬，骊姬欲立其子，谗世子申生；献公信之，申生雉经而死。被，皮义翻。〕今圣主富于春秋，未有适嗣，方乡术入学，〔乡，读曰向。〕未亲后妃之议。将军辅政，宜因始初之隆，建九女之制，详择有行义之家，〔行，下孟翻。〕求淑女之质，毋必有声色技能，为万世大法。〔师古曰：惟求淑质，无论美色及音声技能，如此则可为万世法也。技，渠绮翻。〕夫少戒之在色，〔师古曰：论语，孔子曰：君子有三戒，少之时，血气未定，戒之在色。言好色无节则致损败，故戒之也。少，诗照翻。〕小卞之作，可为寒心。〔诗小雅也。张晏曰：小卞，刺幽王废申后而立褒姒，黜太子宜咎而立伯服也。臣瓒曰：小卞之诗，太子之傅作也；哀太子之放逐，愍周室之大坏也。卞，音盘。〕唯将军常以为忧！」凤白之太后，太后以为故事无有；凤不能自立法度，循故事而已。凤素重钦，故置之莫府，国家政谋常与钦虑之，〔师古曰：虑，计也。〕数称达名士，裨正阙失；〔数，所角翻。〕当世善政多出于钦者。\n\n 　　夏，大旱。\n\n 　　匈奴呼韩邪单于嬖左伊秩訾兄女二人；长女颛渠阏氏〔长，知两翻；下同。阏，于干翻；氏，音支；下同。。〕生二子，长曰且莫车，〔师古曰：且，子余翻；下且麋胥同。车，昌遮翻。〕次曰囊知牙斯；少女为大 阏氏，〔少，诗照翻；下同。〕生四子，长曰雕陶莫皋，次曰且麋胥，皆长于且莫车，少子咸、乐二人，皆小于囊知牙斯。又他阏氏子十余人。颛渠阏氏贵，且莫车 爱，呼韩邪病且死，欲立且莫车。颛渠阏氏曰：「匈奴乱十余年，不绝如发，赖蒙汉力，故得复安。〔复，扶又翻；下同。〕今平定未久，人民创艾战鬭。〔师古 曰：创，音初亮翻。艾，读曰乂。〕且莫车年少，〔少，诗照翻；下同。〕百姓未附，恐复危国。我与大阏氏一家共子，〔师古曰：一家，言亲姊妹也。共子，两人 所生，恩慈无别也。〕不如立雕陶莫皋。」大阏氏曰：「且莫车虽少，大臣共持国事。今舍贵立贵立贱，〔师古曰：舍，谓弃置也。舍，读曰舍。〕后世必乱。」单 于卒从颛渠阏氏计，立雕陶莫皋，〔卒，子恤翻。〕约令传国与弟。呼韩邪死，雕陶莫皋立，为复株累若鞮单于。〔师古曰：复，音服。累，力追翻。贤曰：匈奴谓孝为若鞮。自呼韩邪降后，与汉亲密，见汉帝谥常为孝，慕之：至其子复株累单于以，皆称若鞮。〕复株累若鞮单于以且麋胥为左贤王，且莫车为左谷蠡王，〔谷，音鹿。蠡，卢奚翻。〕囊知牙斯为右贤王。复株累单于复妻王昭君，生二女，长女云为须卜居次，小女为当于居次。〔文颖曰：须卜氏，匈奴贵族也。当于，亦匈奴大族也。师古曰：须卜、当于，皆其夫家氏族。〕\n\n 　　三年（辛卯、前三○）\n\n 　　春，三月，赦天下徒。\n\n 　　秋，关内大雨四十余日。京师民相惊，言大水至；百姓奔走相蹂躏，〔师古曰：蹂，践也。躏，轹也。蹂，音人九翻。躏，音蔺。〕老弱号呼，〔号，户高翻。呼，火故翻。〕长安中大乱。天子亲御前殿，召公卿议。大将军凤以为：「太后与上及后宫可御船，令吏民上长安城以避水。」〔上，时掌翻，下同。〕群臣皆从凤议。左将军王商独曰：「自古无道之国，水犹不冒城郭；〔师古曰：冒，蒙覆也。〕今政治和平，世无兵革，上下相安，何因当有大水一日暴至，此必讹言也！〔师古曰：讹，伪也。治，直吏翻。〕不宜令上城，重惊百姓。」〔师古曰：重，音直用翻。〕上乃止。有顷，长安中稍定；问之，果讹言。上于是美壮商之固守，数称其议；〔数，所角翻。〕而凤大凓，自恨失言。〔为王凤排斥王商张本。〕\n\n 　　上欲专委任王凤，八月，策免车骑将军许嘉，以特进侯就朝位。〔汉制，列侯奉朝请在长安者，位次三公；赐位特进者，在凡列侯之上，位亦次三公。朝，直遥翻。〕\n\n 　　张谭坐选举不实，免。冬，十月，光禄大夫尹忠心为御史大夫。\n\n 　　十二月，戊申朔，日有食之。其夜，地震未央宫殿中。诏举贤良方正能直言极谏之士。杜钦及太常丞谷永上对，〔续汉志：太常丞，比千石，掌凡行及祭祀小事，总署曹事。汉旧仪曰：丞，举庙中非法者。〕皆以为后宫女宠太盛，嫉勡专上，将害继嗣之咎。〔此盖指许后及班倢呓也。〕\n\n 　　越巂山崩。\n\n 　　丁丑，匡衡坐多取封邑四百顷，监临盗所主守直十金以上，免为庶人。〔衡本封临淮郡僮县之乐安乡，乡本田提封三千一百顷，南以闽陌为界。后误封平陵陌为界，多四百顷。师古曰：十金以上，当时律定罪之次；若今律条一尺以上、一匹以上。〕\n\n 　　四年（壬辰、前二九）\n\n 　　春，正月，癸卯，陨石于亳四，陨于肥累二。〔汉书五行志：亳作「槀」。孟康曰：槀、肥累，皆县名，故属真定。师古曰：槀，音工老翻。累，音力追翻。〕\n\n 　　罢中书宦官；初置尚书员五人。〔臣瓒曰：汉初，中人有中谒者令；孝武加中谒者令为中书谒者令，置仆射。宣帝时，任中书官弘恭为令，石显为仆射。元帝即位数年，恭死，显代为中书令，专权用事；至帝，乃罢其官。师古曰：汉旧仪云：尚书四人，为四曹：常侍尚书，主丞相、御史事；二千石尚书，主刺史、二千石事；户曹尚书，主庶人上书事；主客尚书，主外国事。帝置五人，有三公曹，主断狱事。〕\n\n 　　三月，甲申，以左将军乐昌侯王商为丞相。\n\n 　　夏，上悉召前所举直言之士，诣白虎殿对策。〔师古曰：此殿在未央宫。〕是时上委政王凤，议者多归咎焉。谷永知凤方见柄用，〔师古曰：柄用，言任用之，授以权也。〕阴欲自托，乃曰：「方今四夷宾服，皆为臣妾，北无荤粥、冒顿之患，〔荤，许云翻。师古曰：粥，音弋六翻。太史公曰：唐、虞以上有荤粥。孟子曰：太王事獯粥。冒顿为患，见高、惠、吕后纪。〕南无赵佗、吕嘉之难，〔赵佗，见高、惠、吕后、孝文纪。吕嘉，见孝武纪。难，乃旦翻。〕三垂晏然，靡有兵革之警。诸侯大者乃食数县，汉吏制其权柄，不得有为，无吴、楚、燕、梁之势。〔吴、楚、梁见孝景纪。燕，见孝昭纪。〕百官盘互，亲疏相错，〔师古曰：盘互，盘结而交互也。错，间杂也。〕骨肉大臣有申伯之忠，〔师古曰：申伯，周申后之父。余据诗崧高云：不显申伯，王之元舅，是则申伯乃宣王之舅，永正以之况王凤也。〕洞洞属属，〔师古曰：洞洞，敬肃也。属属，专谨也。洞，音动。属，音之欲翻。〕小心畏忌，无重合、安阳、博陆之乱。〔师古曰：重合侯，莽通；安阳侯，上官桀；博陆侯，霍禹也。余按莽通即马通，事见二十二卷武帝后元元年。安阳侯，事见二十三卷昭帝元凤元年。霍禹，事见二十五卷宣帝地节四年。〕三者无毛发之辜，窃恐陛下舍昭昭之白过，忽天地之明戒，听暗【章：十四行本「暗」作「晻」；乙十一行本同。】昧之瞽说，〔师古曰：舍谓留也。晻，与暗同，又音一感翻。瞽说，言不中道，若无目之人也。余谓舍，置也，读曰舍。〕归咎乎无辜，倚异乎政事，〔师古曰：倚，依也。〕重失天心，〔师古曰：重，音直用翻。〕不可之大者也。〔师古曰：此则为大不可也。〕陛下诚深察愚臣之言，抗湛溺之意，解偏驳之爱，〔师古曰：抗，举也。湛，读曰沈。驳，不周普也。湛，持林翻。〕奋干刚之威，平天覆之施，使列妾得人人更进，〔覆，敷又翻。施，式智翻。更，工衡翻。〕益纳宜子妇人，毋择好丑，毋避尝字，〔如淳曰：王凤上小妻弟以纳后宫，以尝字乳，王章言之，坐死。今永及此，为凤洗前过也。仲冯曰：按王章言事坐诛在阳朔初，而永此对乃是建始四年，则非为凤而言也。然观永前后之文，实若为凤。但班固于此对后，乃云，永为上第，擢为光禄大夫，则同是建始四年中事。余谓此时凤盖已纳张美人于后宫，故永为之言；若王章指言凤过，则在阳朔初也。〕毋论年齿。推法言之，陛下得继嗣于微贱之间，乃反为福；得继嗣而已，母非有贱也。〔师古曰：苟得子耳，勿论其母之贵贱。〕后宫女史、使令有直意者，〔郑玄曰：女史，女奴晓书者。使令，给役后宫，无爵秩者也。师古曰：直，当也。令，音力成翻。〕广求于微贱之间，以遇天所开右，〔师古曰：右，读曰佑。佑，助也。〕慰释皇太后之忧愠，〔师古曰：释，散也。愠，于问翻。〕解谢上帝之谴怒，则继嗣蕃滋，灾异讫息！」〔师古曰：蕃，多也。讫，止也。蕃，音扶元翻。〕杜钦亦仿此意。上皆以其书示后宫，擢永为光禄大夫。\n\n 　　夏，四月，雨雪。〔雨，于具翻。〕\n\n 　　秋，桃、李实。\n\n 　　大雨水十余日，河决东郡金堤。〔师古曰：金堤者，河堤之名，今在滑州界。〕先是清河都尉冯逡奏言：「郡承河下流，〔据沟洫志：逡言清河郡承河下流，与兖州，东郡分水为界。先，悉荐翻。逡，七伦翻。〕土壤轻脆易伤，〔易，以豉翻。〕顷所以阔无大害者，以屯氏河通两川分流也。〔师古曰：阔，稀也。〕今屯氏河塞灵鸣犊口，又益不利，〔屯氏呵塞，见上卷元帝永光五年。塞，悉则翻。〕独一川兼受数河之任， 虽高增堤防，终不能泄。如有霖两，旨日不霁，必盈溢。〔师古曰：雨止曰霁，音子诣翻，又音才诣翻。〕九河故迹，今既灭难明，〔夏禹疏九河。子安国曰：河水 分九道，在兖州界。尔雅曰：徒骇一，太史二，马颊三，覆釜四，故苏五，简六，洁七，钩盘八，鬲津九。〕屯氏河新绝未久，其处易浚；〔师古曰：浚，谓治导之，令其深也。浚，音峻。〕又其口所居高，于以分杀水力，道里便宜，〔杀，音所介翻，减也。〕可复浚以助大河，〔复扶又翻。〕泄暴水，备非常。不豫修治，〔治，直之翻。〕北决病四、五郡，南决病十余郡，然后忧之，晚矣！」事下丞相、御史，白遣博士许商行视，〔下，遐稼翻。师古曰：白，白于天子也。行，音下更翻。〕以为「方 用度不足，〔师古曰：言国家少财役也。〕可且勿浚。」后三岁，河果决于馆陶及东郡金堤，泛滥兖、豫及【章：乙十一行本「及」作」入」；孔子同。】平 原、千乘、济南，〔乘，绳证翻。济，子礼翻。〕凡灌四郡、三十二县，水居地十五万余顷，深者三丈；坏败官亭、室庐且四万所。〔坏，音怪。败，补迈翻。〕\n\n 　　冬，十一月，御史大夫尹忠以对方略疏阔，上切责其不忧职，自杀。遣大司农非调〔师古曰：大司农名非调也。姓谱：非，姓也，秦非子之后。〕调均钱谷河决所灌之郡，〔师古曰：令其调发均平钱谷遭水之郡，使存给也。调，音徒钓翻。〕谒者二人发河南以东船五百鸹，〔师古曰：一船为一鸹，音先劳翻；其字从木。〕徙民避水，居丘陵，九万七千余口。\n\n 　　壬戌，以少府张忠为御史大夫。\n\n 　　南山群盗傰宗等数百人为吏民害。〔苏林曰：傰，音朋；晋灼曰：音倍。师古曰：晋音是也。〕诏发兵千人逐捕，岁余不能禽。或说大将军凤，〔说，输芮翻。〕以「贼数百人在毂下，〔师古曰：在天子辇毂之下，明其逼近也。〕讨不能得，难以示四夷；独选贤京兆尹乃可。」于是凤荐故高陵令王尊，征为谏大夫，守京辅都尉，〔武帝元鼎四年，更置三辅都尉：京兆曰京辅都尉，冯翊曰左辅尉，扶风曰右辅都尉。〕行京兆尹事。旬月间，盗贼清；后拜为京兆尹。\n\n 　　立即位之初，丞相匡衡复奏：「射声校尉陈汤〔武帝置北军八校尉，射声其一也，秩二千石，掌待诏射声士。服虔曰：工射者也；冥冥中闻声则中之，因以名也。复，扶又翻。〕以吏二千石奉使，〔汤为西域副校尉，秩比二千石。〕颛命蛮夷中，不正身以先下，〔先，悉荐翻。〕而盗所收康居财物，戒官属曰：『绝域事不覆校。』〔言外域之事，汉朝务存宽大，必不考覆也。〕虽在赦前，〔言其事在竟宁元年七月，赦前也。〕不宜处位。」〔处，昌吕翻。〕汤坐免。\n\n 　　后汤上言：「康居王侍子，非王子。」按验，实王子也。汤下狱当死。〔下，遐稼翻。〕太中大夫谷永〔按是年夏，谷永方擢为光禄大夫。河平二年，议受伊邪莫演降，永犹为光禄大夫。此书太中大夫谷永，据陈汤传也。〕上疏讼汤曰：「臣闻楚有子玉得臣，文公为之仄席而坐；〔师古曰：子玉，楚大夫也；得臣，其名也。春秋僖十八年，子玉帅师与晋文公战于城濮，楚师败绩，晋师三日馆谷，而文公犹有忧色，曰：「得臣犹在，忧未歇也！」及楚杀子玉，公喜而后可知也。礼记曰：有忧者仄席而坐，盖自贬也。为，于伪翻。仄，古侧字。〕赵有廉颇、马服，强秦不敢窥兵井陉；〔师古曰：廉颇，赵将也。马服君赵奢，亦赵将也。井陉之口，赵之西界山险道也。陉，音刑。〕近汉有郅都、魏尚，匈奴不敢南乡沙幕。〔景帝以郅都为鴈门太守，匈奴素闻都节，举边为引兵去，竟都死不敢近鴈门。魏尚事见十五卷文帝十四年。乡，曰向。〕由是言之，战克之将，国之爪牙，不可不重也。盖君子闻鼓鼙之声，则思将帅之臣。〔师古曰：礼之乐记曰：鼓鼙之声讙，讙以立动，动以进众；君子听鼓鼙之声则思将帅之臣。鼙，骈迷翻。将，即亮翻。帅，所类翻。〕窃见关内侯陈汤，前斩郅古，威震百蛮，武畅西海，汉元以来，征伐方外之将，未尝有也！〔汉元，谓汉初也。〕今汤坐言事非是，幽囚久系，历时不决，执宪之吏欲致之大辟。〔辟，毗亦翻。〕昔白起为秦将，南拔郢都，北坑赵括，以纤介之过，赐死杜邮；秦民怜之，莫不陨涕。〔事见周赧王纪。〕今汤亲秉钺，席卷、喋血万里之外，〔师古曰：如席之卷，言其疾也。服虔曰：喋，音蹀，屣履之蹀。如淳曰：杀人流血滂沱为喋血。师古曰:喋，音大颊翻，本字当作「蹀」。蹀，谓履涉之耳。〕荐功祖庙，告类上帝，〔张晏曰：谓以所征之国事类告天也。〕介冑之士靡不慕义。以言事为罪，无赫赫之恶。周书曰：『记人之功，忘人过，宜为君者也。』〔师古曰：尚书之外间书也。〕夫犬马有劳于人，尚加帷盖之报，〔师古曰：礼记称孔子云：敝帷弗弃，为埋马也；敝盖弗弃，为埋狗也。〕况国之功臣者哉！窃恐陛下忽于鼙鼓之声，不察周书之意，而忘帷盖之施，〔施，式智翻。〕庸臣遇汤，卒从吏议，〔师古曰：以待庸臣者待汤也。卒，犹终也。卒，子恤翻。〕使百姓介然有秦民之恨，〔师古曰：介然，犹耿耿。〕非所以厉死难之臣也！」〔难，乃旦翻。〕书奏，天子出汤，夺爵为士伍。\n\n 　　会西域都护段会宗为乌孙兵所围，驿骑上书，愿发城郭、敦煌兵以自救；〔城郭，谓西域城郭诸国也。敦，音屯，徒门翻。〕丞相商、大将军凤及百僚议数日不决。凤言：「陈汤多筹策，习外国事，可问。」上召汤见宣室。汤击郅支时中寒，〔见，贤遍翻。中，竹仲翻。〕病两臂不屈申；汤入见，有诏毋拜，示以会宗奏。汤对曰：「臣以为此必无可忧也。」上曰：「何以言之﹖」汤曰：「夫胡兵五而当汉兵一，何者﹖兵刃朴钝，弓弩不利。今闻颇得汉巧，然犹三而当一。又兵法曰：『客倍而主人半，然后敌。』〔此言凭城而守者，主人之半可以敌客之倍。〕今围会宗者人众不足以胜会宗，唯陛下勿忧！且兵轻行五十里，重行三十里，今会宗欲发城郭、敦煌，历时乃至，所谓报雠之兵，非救急之用也。」上曰：「柰何﹖其解可必乎﹖度何时解﹖」〔度，徒洛翻。〕汤知乌孙瓦合，不能久攻，〔师古曰：谓如碎瓦之杂居，不齐同。〕故事不过数日，〔师古曰：故事，谓以旧事测之。〕因对曰：「已解矣！」屈指计其日，曰：「不出五日，当有吉语闻。」〔师古曰：吉，善也。善，谓兵解之事。〕居四日，军书到，言已解。大将军凤奏以为从事中郎，莫府事壹决于汤。〔续汉志：大将军府有从事中郎二人，秩六百石，职参谋议。〕\n\n 　　河平元年（癸巳、前二八）〔以河决堤，塞辄平，改元。〕\n\n 　　春，杜钦荐犍为王延世于王凤，使塞决河。〔犍，居言翻。塞，悉则翻。〕凤以延世为河堤使者。延世以竹落长四丈，大九围，盛以小石，〔长，直亮翻。盛，时征翻。〕两船夹载而下之。三十六日，河堤成。三月，诏以延世为光禄大夫，秩中二千石，赐爵关内侯、黄金百斤。\n\n 　　夏，四月，己亥晦，日有食之。 诏公卿百僚陈过失，无有所讳；大赦天下。光禄大夫刘向对曰：「四月交于五月，月同孝惠，日同孝昭，〔孝惠七年，五月，丁卯，先晦一日日食。今四月，己亥， 晦而日食，故曰四月交于五月，月同孝惠。孝昭元年，七月，己亥晦，日食。故曰日同孝昭。二帝寻皆晏驾而嗣。〕其占恐害继嗣。」是时许皇后专宠，后宫希得进 见，〔见，贤遍翻。〕中外皆忧上无继嗣，故杜钦、谷永及向所对皆及之。上于是减省椒房、掖庭用度，〔师古曰：椒房殿，皇后所居，以椒和泥涂壁，取其温且芬也。〕服御、舆驾所发诸官署及所造作，遗赐外家、群臣妾，〔师古曰：外家，谓后之家族，言在外也。刘向曰：妇人内夫家而外父母家。遗，于季翻。〕皆如竟宁以前故事。\n\n 　　皇后上书自陈，以为：「时世异制，长短相补，不出汉制而已，纤微之间未必可同。若竟宁前与黄龙前，岂相于哉！〔晋灼曰：竟宁，元帝时也。黄龙，宣帝时也。言二帝奢俭不同，岂相于哉！师古曰：放，依也，音甫往翻。〕家吏不晓，〔师古曰：家吏，皇后之官属。〕今壹受诏如此，且使妾摇手不得设。妾欲作某风张于某所，曰：『故事无有。』或不能得，则必绳妾以诏书矣。〔师古曰：言或有所求，吏不肯备，因云诏书不许也。绳，约也。〕此诚不可行，唯陛下省察！〔省，悉井翻。〕故事，以特牛祠大父母戴侯、敬侯，皆得蒙恩以太牢祠，〔一牲曰特，三牲备为一牢。平恩戴侯，许广汉；后父嘉绍其封，于后为祖。乐成敬侯，许延寿，后父嘉所自出也。嘉继大宗延寿，于后为叔祖。〕今当率如故事，〔谓将复以特牛祠也。〕唯陛下哀之！今吏甫呙诏读记，〔师古曰：甫，始也。〕直豫言使后知之，非可复若私府有所取也。〔师古曰：若谓如未奉诏之前也。复，扶又翻；下同。〕其萌牙所以约制妾者，恐失人理。〔师古曰：萌牙，言其初始发意，若草木之方生也。〕唯陛下深察焉！」\n\n 　　上于是采谷永、刘向所言灾异咎验皆在后宫之意以报之，且曰：「吏拘于法，亦安足过！〔过，罪过也。言何足以为罪也。〕盖矫枉者过直，古今同之。〔师古曰：矫，正也。枉，曲也。言意在正曲，遂过于直。〕且财币之省，特牛之祠，其于皇后，所以扶助德美，为华宠也。咎根不除，灾变相袭，〔师古曰：袭，重累也。〕祖宗且不血食，何戴侯也！传不云乎：『以约失之者鲜』，〔师古曰：论语载孔子之言。鲜，少也。谓能行俭约而有过失之事，如此者少也。鲜，音先践翻。〕审皇后欲从其奢与﹖〔师古曰：与，读曰欤。〕朕亦当法孝武皇帝也，如此，则甘泉、建章可复兴矣。孝文皇帝，朕之师也。皇太后，皇后成法也。假使太后在彼时不如职，今见亲厚，又恶可以踰乎！〔师古曰：言假令太后昔时不得其志，不依常理，而皇后今被亲厚，何可踰于太后制度乎！妇不可踰姑也。恶，音乌。〕皇后其刻心秉德，谦约为右，〔师古曰：以谦约为先。〕垂则列妾，使有法焉！」〔师古曰：言垂法于后宫，使皆遵行也。〕\n\n 　　给事中平陵平当上言：「太上皇，汉之始祖，废其寝庙园，非是。」〔事见上卷元帝竟宁元年。〕上亦以无继嗣，遂纳当言。秋，九月，复太上皇寝庙园。\n\n 　　诏曰：「今大辟之刑千有余条，律令烦多，百有余万言；奇请、他比，日以益滋。〔师古曰：奇请，谓常文之外，主者别有所请以定罪也。他比，谓引他类以比附之，稍增律条也。奇，音居宜翻。〕自明习者不知所由，欲以晓喻众庶，不亦难乎！于以罗元元之民，夭绝无辜，岂不哀哉！〔由，从也。罗，谓设禁网而民无所逃罪也。夭绝亡辜，谓亡罪而陷于刑辟，死于非命，至于短折也。夭，于绍翻。〕其议减死刑及蠲除约省者，令较然易知，条奏！」〔易，以豉翻。〕时有司不能广宣上意，徒钩摭微细，毛举数事，以塞诏而已。〔师古曰：毛举，言举毫毛之事，轻小之甚。塞，犹当也。塞，悉则翻。〕\n\n 　　匈奴单于遣右皋林王伊邪莫演等奉献，朝正月。〔师古曰：演，音衍。朝，直遥翻。考异曰：匈奴传：「河平元年，单于遣莫演朝正月。」下云：「明年，单于上书愿朝。河平四年正月，遂入朝。」据此，则是莫演以元年至汉，朝二年正月也。而荀纪系于元年正月之下，恐误。汉纪又以莫演为「黄浑」。今从汉书。〕\n\n 　　夏，四月，楚国雨雹，〔雨，于具翻。〕大如釜。\n\n 　　徙山阳王康为定陶王。\n\n 　　六月，上悉封诸舅：王谭为平阿侯，商为成都侯，立为红阳侯，根为曲阳侯，逢时为高平侯。〔恩泽侯表，平阿侯食邑于沛，成都侯食邑于山阳，红阳侯食邑于南阳，曲阳侯食邑于九江，高平侯食邑于临淮。〕五人同日封，故世谓之「五侯」。太后母李氏更嫁为河内苟宾妻，〔据太后传，母李，以勡去，更嫁。更，工衡翻。〕生子参；太后欲以田蚡为比而封之。〔李奇曰：田蚡与孝景王后同母异父得封故也。蚡，扶粉翻。师古曰：比，例也，音频寐翻。〕上曰：「封田氏，非正也！」以参为侍中、水衡都尉。\n\n 　　御史大夫张忠奏京兆尹王尊暴虐倨慢，尊坐免官；吏民多称惜之。湖三老公乘兴等〔师古曰：湖，县名也。今虢州湖城县取其名。地理志：湖县，属京兆。公乘，以爵为姓。乘，绳证翻。〕上书讼：「尊治京兆，拨剧整乱，诛暴禁邪，皆前所希有，名将所不及；〔此将，谓郡将也。治，直之翻。将，即亮翻。〕虽拜为真，〔尊自行尹事为真。〕未有殊绝褒赏加于尊身。今御史大夫奏尊『伤害阴阳，为国家忧，无承用诏书意，「靖言庸违，象恭滔天。」』〔师古曰：引虞书尧典之辞也。靖，治也。庸，用也。违，僻也。滔，漫也。谓其言假托于治，实用违僻；貌象恭敬，过恶漫天也。漫，音莫干翻。一曰：慆慢也。〕原其所以，出御史丞杨辅，〔御史大夫有两丞，秩千石；一曰中丞。〕素与尊有私怨，外依公事建画为此议，傅致奏文，〔师古曰：建立谋画为此议也。傅，读曰附，谓益其事而引致于罪状。据尊传，辅故为尊书佐，尝醉过尊大奴利家，利家捽搏其颊，兄子闳拔刀欲刭之，以故深怨，欲伤害尊。〕浸润加诬，〔师古曰：浸润，犹渐染也。〕臣等窃痛伤。尊修身洁己，砥节首公，〔师古曰：砥，厉也。首，向也。砥，音指。首，音式救翻。〕刺讥不惮将相，诛恶不避豪强，诛不制之贼，〔贼，谓傰宗等。〕解国家之忧，功着职修，威信不废，诚国家爪牙之吏，折冲之臣。今一旦无辜制于仇人之手，伤于诋欺之文，上不得以功除罪，下不得冢棘木之听，〔张晏曰：周礼三槐九棘，公卿于下听讼。王制：大司寇听狱于棘木之下。棘者，欲其赤心而留意于三刺也。〕独掩怨雠之偏奏，被共工之大恶，〔仲冯曰：共工之大恶，谓上劾奏云「靖言庸违，象恭淊天，」是也。被，皮义翻。共，音恭。〕无所陈冤愬罪。尊以京师废乱，群盗并兴，选贤征用，起家为卿；贼乱既除，豪猾伏辜，即以佞巧废黜。一尊之身，三期之间，〔师古曰：期，年也。期，音基。〕乍贤乍佞，岂不甚哉！孔子曰：『爱之欲其生，恶之欲其死，是惑也。』〔论语所载答樊迟之言。恶，乌路翻。〕『浸润之谮不行焉，可谓明矣。』〔答子张之言。〕愿下公卿、大夫、博士、议郎定尊素行！〔下，户嫁翻。行，下孟翻。〕夫人臣而『伤害阴阳』，死诛之罪也；『靖言庸违』，于殛之刑也。〔师古曰：殛，诛也，音居力翻。〕审如御史章，尊乃当伏观阙之诛，〔张晏曰：孔子诛少正卯于两观之间。观，古玩翻。〕放于无人之域，不得苟免；〔师古曰：非止坐免官而已也。〕及任举尊者，当获选举之辜，不可但已。〔任，保也。汉法，选举而其人不称者，与同罪。〕即不如章，饰文深诋以愬无罪，亦宜有诛，以惩谗贼之口，绝诈欺之路。〔师古曰：惩，创也。〕唯明主参详，使白黑分别！」〔别，彼列翻。〕书奏，天子复以尊为徐州刺史。〔徐州部琅邪、东海、临淮等郡及楚、广陵等国。复，扶又翻；下同。〕\n\n 　　夜郎王兴、钩町王禹、漏卧侯俞更举兵相攻。〔孟康曰：漏卧，夷邑名，后为县。地理志：夜郎、钩町、漏卧三县皆属牂柯郡。钩町，音劬梃。师古曰：俞，音踰。〕牂柯太守请发兵诛兴等。〔牂柯，音臧哥。〕议者以为道远不可击，乃遣太中大夫蜀郡张匡持节和解。兴等不从命，刻木象汉吏，立道旁，射之。〔射，而亦翻。〕\n\n 　　杜钦说大将军王凤曰：「蛮夷王侯轻易汉使，不惮国威，〔说，输芮翻。易，以豉翻。〕恐议者选耎，复守和解；〔师古曰：选耎，怯不前之意也。选，音息兖翻。耎，音人兖翻。〕太守察动静有变，乃以闻。如此，则复旷一时，〔师古曰：旷，空也。一时，三月也。言空废一时，不早发兵也。〕王侯得收猎其众，申固其谋，党助众多，各不胜忿，〔胜，音升；下同。〕必相殄灭。自知罪成，狂犯守尉，〔师古曰：言起狂勃之心而杀守尉也。〕远臧温暑毒草之地；〔臧，古藏字通。〕虽有孙、吴将，贲、育士，〔师古曰：孙，孙武。吴，吴起。贲，孟贲。育，夏育也。将，即亮翻。贲，音奔。〕若入水火，往必焦没，智勇亡所施。〔亡，读曰无。〕屯田守之，费不可胜量。〔量，音良。〕宜因其罪恶未成，未疑汉家加诛，阴敕旁郡守尉练士马，〔师古曰：练，简也。守，式又翻；下同。〕大司农豫调谷积要害处，〔调，徒钓翻。〕选任职太守往，以秋凉时入，诛其王侯尤不轨者。即以为不毛之地，无用之民，圣王不以劳中国，〔师古曰：即，犹若也。不毛，言不生草木。〕宜罢郡，放弃其民，绝其王侯勿复通。〔复，扶又翻。〕如以先帝所立累世之功不可堕坏，〔师古曰：堕，音火规翻。毁也。〕亦宜因其萌牙，早断绝之，及已成形然后战师，则万姓被害。」〔断，丁管翻；下同。被，皮义翻。〕于【章：十四行本「于」上有「大将军凤」四字；乙十一行本同；孔本同。】是凤【章：十四行本无「凤」字；乙十一行本同；孔本同。】荐金城司马临邛陈立为牂柯太守。〔汉列郡守、尉之下，有长史、司马。地理志，临邛县属蜀郡。邛，音渠容翻。〕\n\n 　　立至牂柯谕告夜郎王兴，兴不从命；立请诛之，未报。乃从吏数十人出行县，〔行，下孟翻。〕至兴国且同亭，〔师古曰：且音子余翻。按地理志，夜郎县，王莽改曰同亭，盖因亭以名县也。〕召兴。兴将数千人往至亭，从邑君数十人入见立。〔按西南夷传，夷人椎结耕田，有邑聚，各有君长。〕立数责，因断头。〔数，所具翻。〕邑君曰：「将军诛无状，为民除害，〔为，于伪翻。〕愿出晓士众！」以兴头示之，皆释兵降。〔师古曰：释，解也。降，户江翻。〕钩町王禹、漏卧侯俞震恐，入粟千斛、牛羊劳吏士。〔劳，力到翻。〕立还归郡。\n\n 　　兴妻父翁指，与子邪务收余兵，迫胁旁二十二邑反。至冬，立奏募诸夷，与都尉，长史分将攻翁指等。〔将，即亮翻。〕翁指据総为垒，立使奇兵绝其饟道，〔饟，与饷同，音式亮翻。〕纵反间以诱其众。〔间，居苋翻。诱，音酉。〕都尉万年曰：「兵久不决，费不可共。」〔师古曰：共，读曰供。〕引兵独进；败走，趋立营。〔师古曰：趋，读曰趣。趣，向也，音七喻翻。〕立怒，叱戏下令格之。〔戏，读曰麾。〕都尉复还战，立救之。时天大旱，立攻绝其水道。蛮夷共斩翁指，持首出降，西夷遂平。〔考异曰：西夷传但云河平中；而胡旦汉春秋云在此年十一月，未知何据也。〕\n\n 　　三年（乙未、前二六）\n\n 　　春，正月，楚王嚣来朝。〔嚣，宣帝子，于帝为叔父。〕二月，乙亥，诏以嚣素行纯茂，特加显异，封其子勋为广戚侯。〔广戚侯国，属沛郡。行，下孟翻。〕\n\n 　　丙戌，犍为地震，山崩，壅江水，水逆流。〔犍，居言翻。〕\n\n 　　秋，八月，乙卯晦，日有食之。\n\n 　　上以中秘书颇散亡，〔师古曰：言中，以别外。艺文志曰：武帝建藏书之策。刘歆曰：外则有太常、太史、博士之藏，内则有延阁、广内、秘室之府。〕使谒者陈农求遗书于天下。诏光禄大夫刘向校经传、诸子、诗赋，步兵校尉任宏校兵书，〔百官表：步兵校尉，掌上林苑门屯兵，武帝所置八校尉之一也。任，音壬。校尉之校，户教翻；余并居效翻。〕太史令尹咸校数术，〔百官表：太史令，属太常。师古曰：数术，占卜之书。〕侍医李柱国校方技。〔侍医，属太医令，在天子左右者也。师古曰：方技，医药之书也。技，音渠绮翻。〕每一书已，向辄条其篇目，撮其指意，录而奏之。〔已，终也，竟也。师古曰：撮，总取也，音千括翻。〕\n\n 　　刘向以王氏权位太盛，而上方向诗、书古文，向乃因尚书洪范，集合上古以来，历春秋、六国至秦、汉符瑞、灾异之记，推迹行事，连傅祸福，〔傅，读曰附。〕着其占验，比类相从，各有条目，凡十一篇，号曰洪范五行传论，奏之。天子心知向忠精，故为凤兄弟起此论也；〔为，于伪翻。〕然终不能夺王氏权。\n\n 　　 河复决平原，流入济南、千乘，所坏败者半建始时。〔复，扶又翻；下同。济，子礼翻。乘，绳证翻。坏，音怪。败，补迈翻。〕复遣王延世与丞相史杨焉及将作大 匠许商、〔百官表曰：将作少府，秦官，掌治宫室；景帝中六年，更名将作大匠。〕谏大夫乘马延年同作治。〔孟康曰：乘马，姓也。师古曰：乘，音食证翻。〕六 月，乃成。复赐延世黄金百斤。治河卒非受平贾者，为着外繇六月。〔苏林曰：平贾，以钱取人作卒，顾其时庸之平贾也。如淳曰：律说，平贾一月，得钱二千。又律说，戍边一岁当罢；若有急，当留守六月。今以卒治河之故，复留六月。孟康曰：外繇，戍边也。治水不复戍边也。师古曰：如、孟二说皆非也。以卒治河有劳，虽执役日近，皆得比繇戍六月也。着，谓着簿籍也。治，直之翻。贾，读曰价。着，音竹助翻。繇，读曰傜。〕\n\n 　　四年（丙申、前二五）\n\n 　　春，正月，匈奴单于来朝。\n\n 　　赦天下徒。\n\n 　　二月，癸丑朔，日有食之。\n\n 　　琅邪太守杨肜与王凤连昏，〔如淳曰：连昏者，昏家之姻亲也。肜，音以中翻。〕其郡有灾害，丞相王商按问之。凤以为请，商不听，竟奏免肜，奏果寝不下。〔下，遐稼翻；下同。〕凤以是怨商，阴求其短，使频阳耿定上书，〔频阳县，属左冯翊。〕言「商与父傅婢通，及女弟淫乱；奴杀其私夫，〔师古曰：私夫，女弟之私与奸通者。〕疑商教使。」天子以为暗昧之过，不足以伤大臣。凤固争，下其事司隶。〔句断。下，遐翻。〕太中大夫蜀郡张匡，素佞巧，复上书极言诋毁商。〔复，扶又翻。〕有司奏请召商诣诏狱。上素重商，知匡言多险，制曰：「勿治！」〔治，直之翻。〕凤固争之。夏，四月，壬寅，诏收商丞相印綬。商免相三日，发病，欧血薨，谥曰戾侯。而商子弟亲属为驸马都尉、侍中、中常侍、诸曹、大夫、郎吏者，皆出补吏，莫得留给事、宿卫者。有司奏请除国邑；有诏：「长子安嗣爵为乐昌侯。」〔宣帝之母党微矣。〕\n\n 　　上之为太子也，受论语于莲勺张禹，〔莲勺，音辇酌。〕及即位，赐爵关内侯，拜为诸吏、光禄大夫，秩中二千石，给事中，领尚书事。禹与王凤并领尚书，内不自安，数病，上书乞骸骨，〔数，所角翻；下同。〕欲退避凤；上不许，抚待愈厚。六月，丙戌，以禹为丞相，封安昌侯。〔恩泽侯表，安昌侯食邑于汝南。〕\n\n 　　庚戌，楚孝王嚣薨。\n\n 　　初，武帝通西域，罽宾自以绝远，汉兵不能至，独不服，〔罽宾国，治循鲜城，去长安万二千二百里；不属都护。罽，音计。〕数剽杀汉使。〔数，所角翻。师古曰：剽，劫也，音频妙翻。〕久之，汉使者文忠与容屈王子阴末赴合谋攻杀其王；〔王曰乌头劳，即数杀汉使者也。〕立阴末赴为罽宾王。后军候赵德使罽宾，与阴末赴相失；阴末赴销琅当德，〔师古曰：相失，相失意也。琅当，长锁也，若今之禁系人锁矣。琅，音郎。〕杀副已下七十余人，遣使者上书谢。孝元帝以其绝域，不录，于其使者于县度，〔县度，在乌秅国西。县度者，石山也，溪谷不通，以绳索相引而度。县，古悬字通、师古曰：悬绳而度也。乌秅，郑氏音鷃拏。师古曰：乌，音一加翻；秅，音直加翻；急言之，声如鷃拏耳，非正音也。〕绝而不通。\n\n 　　及帝即位，复遣使谢罪。〔复，扶又翻；下同。〕汉欲遣使者报送其使。杜钦说王凤曰：「前罽宾王阴末赴，本汉所立，后卒畔逆。〔说，输芮翻。卒，子恤翻。〕夫德莫大于有国子民，罪莫大于执杀使者，所以不报恩，不惧诛者，自知绝远，兵不至也。有求则卑辞，无欲则骄慢，终不可怀服。凡中国所以为育厚蛮夷，惬快其求者，为壤比而为寇。〔师古曰：比，近也；为其土壤接近，能为寇也。惬，音苦颊翻。为壤之为，于伪翻。比，毗寐翻。〕今县度之総，非罽宾所能越也；其乡慕，不足以安西域；〔乡，读曰向。〕虽不附，不能危城郭。前亲逆节，恶暴西域，〔师古曰：暴，谓章露也。〕故绝而不通；今悔过来，而无亲属﹑贵人，奉献者皆行贾贱人，〔贾，音古；下同。〕欲通货市买，以献为名，故烦使者送至县度，恐失实见欺。遣使送客者，欲为防护寇害也。〔为，于伪翻。〕起皮山，南更不属汉之国四、五，〔皮山国，去长安万五千里。师古曰：言经历不属汉者凡四、五国。更，音工衡翻。〕斥候士百余人，五分夜击刁斗自守，〔师古曰：夜有五更，分而持之。〕尚时为所侵盗。驴畜负粮，须诸国禀食，得以自赡。〔师古曰：禀，给也。赡，足也。食，读曰饮；下同。〕国或贫小不能食，或桀黠不肯给，〔黠，下八翻。〕拥强汉之节，馁山谷之间，乞伹无所得，〔师古曰：伹，亦乞也，音工大翻。〕离一、二旬，则人畜弃捐旷野而不反。又历大头痛、小头痛之山，赤土、身热之阪，令人身热无色，头痛呕吐，驴畜尽然。〔呕，一口翻。吐，土故翻。畜，许救翻；下同。〕又有三池盘、石阪道，莅者尺六七寸，长者径三十里，临峥嵘之不测深，〔莅，与狭同。师古曰：峥嵘，深险之貌。 峥，音仕耕翻。嵘，音宏。余谓峥嵘，山峻貌。〕行者骑步相持，〔骑，奇寄翻。〕绳索相引，〔索，昔各翻。〕二千余里，乃到县度。畜坠，未半坑谷尽靡碎； 〔师古曰：靡，散也，音縻。〕人堕，势不得相收视；险阻危害，不可胜言。〔胜，音升。〕圣王分九州岛，制五服，〔师古曰：九州岛，冀、兖、豫、青、徐、荆、 扬、梁、雍也。五服，甸、侯、绥、要、荒。余谓此言禹迹也。周职方，九州岛有幽、并，无徐、梁；又分为九服。〕务盛内，不求外；今遣使者承至尊之命，送蛮夷之贾，劳吏士之众，涉危难之路，〔贾，音古。难，乃旦翻。〕罢敝所恃以事无用，〔师古曰：罢，读曰疲。所恃，谓中国之人。无用，谓远方蛮夷之国。〕非久长计也。使者业已受节，可至皮山而还。」〔师古曰：言已立计遣之，不能即止，可至皮山也。〕于是凤白从钦言。罽宾实利赏赐贾市，〔贾，音古。〕其使数年而壹至云。\n\n 　　阳朔元年（丁酉、前二四）〔应劭曰：时阴盛阳微，故改元曰阳朔，欲阳气之苏息也。师古曰：应说非也。朔，始也。以山阳火生石中，言阳气之始。〕\n\n 　　春，二月，丁未晦，日有食之。\n\n 　　三月，赦天下徒。\n\n 　　冬，京兆尹泰山王章下狱，死。〔下，遐嫁翻。〕\n\n 　　时大将军凤用事，上谦让无所颛。左右尝荐光禄大夫刘向少子歆通达有异材，上召见，歆诵读诗赋，甚悦之，欲以为中常侍；〔百官表：中常侍，加官，得出入禁中。盖此时以士人为之，东都始纯用宦者。〕召取衣冠，临当拜，左右皆曰：「未晓大将军。」〔师古曰：晓，犹白。余谓晓，开谕也。〕上曰：「此小事，何须关大将军！」左右叩头争之，上于是语凤，凤以为不可，乃止。〔刘向忠于汉室，子歆附从王莽，得无由此邪！爵赏之柄不自上出，则贪爵禄苟富贵之人，视其柄所在而趋之矣。语，牛倨翻。〕\n\n 　　王氏子弟皆卿、大夫、侍中、诸曹，分据势官，满朝廷。杜钦见凤专政泰重，戒之曰：「愿将军由周公谦惧，损穰侯之威，于武安之欲，毋使范睢之徒得间其说！」〔周公辅成王，管、蔡流言，周狼跋而东，其惧可知矣；吐握以下士，其谦可知矣。穰侯、范睢事见周纪。武安侯田蚡事见武帝纪。间，居苋翻。〕凤不听。\n\n 　　时上无继嗣，体常不平。〔师古曰：言多疾疢。〕定陶共王来朝，〔共，读曰恭；下同。〕太后与上承先帝意，遇共王甚厚，赏赐十倍于他王，不以往事为纤介；〔师古曰：往事，谓先帝时欲以代太子也。言无纤介之嫌怒。〕留之京师，不遣归国。上谓共王：「我未有子，人命不讳，〔师古曰：人命无常，不可讳。〕一朝有他，〔师古曰：他，谓晏驾也。〕且不复相见，〔复，扶又翻。〕尔长留侍我矣！」其后天子疾益有瘳，共王因留国邸，〔定陶邸也。〕旦夕侍上；上甚亲重之。大将军凤心不便共王在京师，会日食，凤因言：「日食，阴盛之象。定陶王虽亲，于礼当奉藩在国；今留侍京师，诡正非常，〔师古曰：诡，违也。〕故天见戒，〔见，贤遍翻。〕直遣王之国！」上不得已于凤而许之。共王辞去，上与相对涕泣而决。〔决，与诀同，别也。〕\n\n 　　王章素刚直敢言，虽为凤所举，〔章以选为京兆，凤所举也。〕非凤专权，不亲附凤，乃奏封事，言「日食之咎，皆凤专权蔽主之过。」上召见章，延问以事。〔见，贤遍翻。〕章对曰：「天道聪明，佑善而灾恶，以瑞应【章：十四行本「应」作「异」；乙十一行本同。】为符效。今陛下以未有继嗣，引近定陶王，〔近，其靳翻。〕所以承宗庙，重社稷，上顺天心，下安百姓，此正议善事，当有祥瑞，何故致灾异！灾异之发，为大臣专政者也。〔为，于瑞翻。〕今闻大将军猥归日食之咎于定陶王，〔师古曰：猥，犹曲也。〕建遣之国，〔师古曰：建立其议也。〕苟欲使天子孤立于上，颛擅朝事以便其私，非忠臣也。〔朝，直遥翻。〕，且日食，阴侵阳，臣颛君之咎。今政事大小皆自凤出，天子曾不壹举手，凤不内省责，〔省，悉井翻。〕反归咎善人，推远定陶王。〔推，吐雷翻。远，于愿翻。〕且凤诬罔不忠，非一事也。前丞相乐昌侯商，本以先帝外属，〔商，宣帝舅王武之子。〕内行笃，〔行，下孟翻。〕有威重，位历将相，国家柱石臣也，其人守正，不肯屈节随凤委曲；卒用闺门之事为凤所罢，〔卒，子恤翻。〕身以忧死，众庶愍之。又凤知其小妇弟张美人已尝适人，〔师古曰：小妇，妾也。弟，谓女弟，即妹也。今俗犹谓妾为小妻。〕于礼不宜配御至尊，托以为宜子，内之后宫，苟以私其妻弟；闻张美人未尝任身就馆也。〔师古曰：是则不为宜子，明凤所言非实。妇人将生子，及月辰，出就他馆。任，读曰怼。〕且羌、胡尚杀首子以荡肠正世，〔师古曰：荡，洗涤也。言妇初来，所生之子或他姓。〕况于天子，而近已出之女！〔已出，谓已出嫁也。近，其靳翻。〕此三者皆大事，陛下所自见，足以知其余及他不见者。〔师古曰：以所见者譬之，则不见者可知。〕凤不可令久典事，宜退使就第，选忠贤以代之！」\n\n 　　自凤之白罢商，后遣定陶王也，上不能平；及闻章言，天子感寤，纳之，谓章曰：「微京兆尹直言，〔师古曰：微，无也。〕吾不闻社稷计。且唯贤知贤，君试为朕求可以自辅者。」〔为，于伪翻；下同。〕于是章奏封事，荐信都王舅琅邪太守冯野王，忠信质直，智谋有余。【章：乙十一行本「余」下有「以王舅出，以贤复入，明圣主乐进贤也。」十五字。】上自为太子时，数闻野王名，【章：乙十一行本「王」下有「先帝」二字，「名」下有「卿声誉出凤远甚」七字。】〔数，所角翻。〕方倚【章：十四行本「倚」下有「欲」字；乙十一行本同；孔本同。】以代凤。章每召见，上辄辟左右。〔见，贤遍翻。师古曰：辟，读曰辟。〕时太后从弟子侍中音〔元后传曰：太后从弟长乐卫尉弘，子侍中音。师古曰：弘者，太后之叔父也；音则从父弟。余据后云「音以从舅用事」，则颜注良是。〕独侧听，具知章言，以语凤。〔语，牛倨翻。〕凤闻之，甚忧惧。杜钦令凤【章：乙十一行本「凤」下有「称病」二字；张校同。】出就第，上疏乞骸骨，其辞指甚哀。太后闻之，为垂涕，不御食。〔为，于伪翻。御，进也。〕上少而亲倚凤，〔少，诗照翻。〕弗忍废，乃优诏报凤，强起之；〔强，其两翻。〕于是凤起视事。\n\n 　　上使尚事劾奏章：「知野王前以王舅出补吏，而私荐之，〔成帝立，有司奏野王王舅，不宜备九卿，出为上郡太守。〕欲令在朝，阿附诸侯；〔朝，直遥翻。〕又知张美人体御至尊，而妄称引羌胡杀子荡肠，非所宜言；「下章吏。〔下，遐稼翻。〕廷尉致其大逆罪，〔致，文致也。〕以为「比上夷狄，欲绝继嗣之端；背畔天子，〔背，蒲妹翻。〕私为定陶王。」章竟死狱中，妻子徙合浦。〔合，音蛤。〕自是公卿见凤，侧目而视。\n\n 　　冯野王惧不自安，遂病；满三月，赐告，与妻子归杜陵就医药。大将军凤风御史中丞劾奏「野王〔师古曰：风，读曰讽。劾，户概翻，又户得翻。〕赐告养病而私 自便，〔师古曰：便，安也，音频面翻。〕持虎符出界归家，奉诏不敬。」杜钦奏记于凤曰：「二千石病，赐告得归，有故事；不得去郡，亡着令。〔如淳曰：律施 行，无不得去郡之文也。亡，读曰无〕传曰：『赏疑从予，』所以广恩劝功也；〔师古曰：疑当赏、不当赏则与之。疑厚、薄则从厚。予，读曰与。〕『罚疑从去，』所以慎刑，阙难知也。〔师古曰：疑当罚、不当罚则赦之。疑轻、重则从轻。去，谓赦之也。〕今释令与故事而假不敬之法，〔师古曰：释，废去也。假，谓假法律以致其罪。〕甚违『阙疑从去』之意。即以二千石守千里之地，任兵马之重，〔任，音壬。〕不宜去郡，将以制刑为后法者，则野王之罪在未制令前也。刑赏大信，不可不慎！」凤不听，竟免野王官。\n\n 　　时众庶多冤王章讥朝廷者，钦欲救其过，复说凤曰：「京兆尹章，所坐事密，自京师不晓，况于远方！恐天下不知章实有罪，而以为坐言事。如是，塞争引之原，〔复，扶又翻；下同。说，输芮翻。塞，悉则翻。争，读曰诤。师古曰：争引，谓引事类以谏争之也。一曰：下有谏争之言，上引而纳之也。〕损宽明之德。钦愚以为宜因章事举直言极谏，并见郎从官，〔从，才用翻。〕展尽其意，加于往前，以明示四方，使天下咸知主上圣明，不以言罪下也。若此，则流言消释，疑惑着明。」凤白行其策焉。〔杜钦之罪浮于谷永，以其与王凤计议，为之文过也。〕\n\n 　　是岁，陈留太守薛宣为左冯翊。宣为郡，所至有声迹。宣子惠为彭城令，宣尝过其县，心知惠不能，不问以吏事。或问宣：「何不教戒惠以吏职﹖」宣笑曰：「吏道以法令为师，可问而知；及能与不能，自有资材，何可学也！」众人传称，以宣言为然。〔时人虽以宣言为然，实未必然也！〕\n\n 　　二年（戊戌、前二三）\n\n 　　春，三月，大赦天下。\n\n 　　御史大夫张忠卒。\n\n 　　夏，四月，丁卯，以侍中、太仆王音为御史大夫。于是王氏愈盛，邵国守相、刺史皆出其门下。〔师古曰：言为其家寮属者皆得大官。〕五侯群弟争为奢侈，〔按元后传，王凤兄弟八人：凤、崇以与元后同母，先侯；谭、商、立、根、逢时同日侯，世谓之五侯；曼，乃五侯之兄，早死，不侯。五侯无群弟，疑「群」字当作「兄」。〕赂遗珍宝，四面而至，皆通敏人事，好士养贤，倾财施予以相高尚；〔遗，于季翻。好，呼到翻。施，式豉翻。予，读曰与。〕宾客满门，竞为之声誉。刘向谓陈汤曰：「今灾异如此，而外家日盛，其渐必危刘氏。吾幸得以同姓末属，累世蒙汉厚恩，身为宗室遗老，历事三主。〔三主，宣、元、成。〕上以我先帝旧臣，每进见，常加优礼。〔见，贤遍翻。〕吾而不言，孰当言者！」遂上封事极谏曰：「臣闻人君莫不欲安，然而常危；莫不欲存，然而常亡；失御臣之术也。夫大臣操权柄，持国政，未有不为害者也。〔操，千高翻。〕故书曰；『臣之有作威作福，害于而家，凶于而国。』〔师古曰：周书洪范也。而，汝也。言唯君得作威作福；臣下为之，则致凶害也。〕孔子曰：『禄去公室，政逮大夫，』危亡之兆也。〔臣瓒曰：政不由君，下及大夫也。师古曰：论语孔子曰：禄之去公室五世矣，政逮于大夫四世矣。故夫三桓之子孙微矣。〕今王氏一姓，乘朱轮华毂者二十三人，青、紫、貂、蝉充盈幄内，鱼鳞左右。〔汉制，列侯，紫绶；二千石，青绶；侍中、中常侍，皆银珰左貂、金附蝉。师古曰：言在帝之左右，相次若鱼鳞也。〕大将军秉事用权，五侯骄奢僭盛，并作威福，击断自恣，行污而寄治，身私而托公，〔师古曰：内为污私之行而外则寄托治公之道也。断，丁乱翻。行，下孟翻。〕依东宫之尊，〔师古曰：东宫，太后所居也。余按汉制，太后率居长乐宫，在未央宫东，故曰东宫。〕假甥舅之亲，以为威重。尚书、九卿、州牧、郡守皆出其门，管执枢机，朋党比周；〔比，毗至翻。〕称誉者登进，忤恨者诛伤；游谈者助之说，执政者为之言。〔誉，音余。忤，五故翻。为，于伪翻。〕排摈宗室，孤弱公族，其有智能者，尤非毁而不进，远绝宗室之任，不令得给事朝省，〔远，于愿翻。朝，直遥翻。〕恐其与己分权；数称燕王、盖主以疑上心，〔燕、盖事见昭帝纪。师古曰：以示宗室亲近而反逆也。数，所角翻。〕避讳吕、霍而弗肯称。〔吕氏事见吕后纪。霍氏事见宣帝纪。师古曰：吕、霍二家皆坐专擅诛灭，故为王氏讳而不言也。〕内有管、蔡之萌，外假周公之论，兄弟据重，宗族盘互，历上古至秦、汉，外戚僭贵未有如王氏者也。物盛必有非常之变先见，为其 人微象。〔言伏于微而着于象也。见，贤遍翻。〕孝昭帝时，冠石立于泰山，仆柳起于上林，〔事见二十三卷昭帝元凤三年。〕而孝宣帝即位。今王氏先祖坟墓在济 南者，〔王氏，本济南东平陵人；武帝时，绣衣御史王贺既免官，乃徙居魏郡元城。〕其梓柱生枝叶，扶疏龀出屋，根龀地中，〔康曰：龀，测洽切。余按字书，测 洽之龀，从「干」、从「臼」，与今龀字不同。汉书作「根垂地中」。意「龀」即「垂」字也。〕虽立石起柳，无以过此之明也。事势不两大，王氏与刘氏亦且不并立，如下有泰山安，则上有累卵之危。陛下为人子孙，守持宗庙，而令国祚移于外亲，降为皁隶，〔师古曰：皁隶，卑贱之人也。春秋左氏传曰：大夫臣士，士臣皁，皁臣舆，舆臣隶也。〕纵不为身，〔为，于伪翻。〕柰宗庙何！妇人内夫家而外父母家，此亦非皇太后之福也。〔如淳曰：内，犹亲也；而皇太后反外夫家也。〕孝宣皇帝不与舅平昌侯权，所以全安之也。〔平昌侯王无故，宣帝舅也。〕夫明者起福于无形，销患于未然，宜发明诏，吐德音，援近宗室，亲而纳信，〔师古曰：援，引也。谓升引而附近之也。援，音爰。近，其靳翻。〕黜远外戚，毋授以致，〔师古曰：远，谓疏而离之也，音于万翻。〕皆罢令就弟，〔弟，与第同；汉书率作「弟」。孟康曰：第，宅也，有甲乙次第也；亦作「弟」。〕以则效先帝之所行，厚安外戚，全其宗族，诚东宫之意，外家之福也。王氏永存，保其爵禄，刘氏长安，不失社稷，所以褒睦外内之姓，子子孙孙无疆之计也。如不行此策，田氏复见于今，六卿必起于汉，〔田氏篡齐，六卿分晋，言汉亦将有此祸也。复，扶又翻。〕为后嗣忧，昭昭甚明。唯陛下深留圣思！」书奏，天子召见向，叹息悲伤其意，谓曰：「君且休矣，吾将思之！」然终不能用其言。\n\n 　　秋，关东大水。\n\n 　　八月，甲申，定陶共王康薨。\n\n 　　是岁，徙信都王兴为中山王。 \n",
    "资治通鉴第三十一卷-汉纪二十三": "　　汉纪二十三　起屠维大渊献，尽强圉协洽，凡九年。\n\n 　　孝成皇帝上之下\n\n 　　陽朔三年（己亥、前二二）\n\n 　　春，三月，壬戌，隕石東郡八。\n\n 　　夏，六月，潁川鐵官徒申屠聖等百八十人殺長吏，盜庫兵，自稱將軍，經歷九郡。遣丞相長史、御史中丞逐捕，以軍興從事，〔長，知兩翻。師古曰：逐捕之事，須有發興，皆依軍法。〕皆伏辜。\n\n 　　秋，王鳳疾，天子數自臨問，〔數，所角翻。〕親執其手涕泣曰：「將軍病，如有不可言，〔師古曰：不可言，謂死也，不欲斥言之。〕平阿侯譚次將軍矣！」鳳頓首泣曰：「譚等雖與臣至親，行皆奢僭，〔行，下孟翻。〕無以率導百姓，不如御史大夫音謹敕，〔敕，整也，正也，固也，理也。〕臣敢以死保之！」及鳳且死，上疏謝上，復固薦音自代，〔復，扶又翻。〕言譚等五人必不可用；天子然之。初，譚倨，不肯事鳳，〔師古曰：倨，慢也。〕而音敬鳳，卑恭如子，故鳳薦之。八月，丁巳，鳳薨。九月，甲子，以王音為大司馬、車騎將軍，而王譚位特進，領城門兵。〔長安十二城門皆有屯兵。〕安定太守谷永以譚失職，勸譚辭讓，不受城門職；由是譚、音相與不平。\n\n 　　冬，十一月，丁卯，光祿勳于永為御史大夫。永，定國之子也。\n\n 　　四年（庚子、前二一）\n\n 　　春，二月，赦天下。\n\n 　　夏，四月，雨雪。〔雨，于具翻。〕\n\n 　　少府王駿為京兆尹。駿，吉之子也。先是，京兆有趙廣漢、張敞、王尊、王章，至駿，皆有能名，故京師稱曰：「前有趙、張，後有三王。」〔趙廣漢、張敞，宣帝時尹京。三王，皆帝所用。史言尹京者難其材。先，悉薦翻。〕\n\n 　　閏月，壬戌、于永卒。\n\n 　　烏孫小昆彌烏就屠死，子拊離代立；〔師古曰：拊，讀與撫同。〕為弟日貳所殺。漢遣使者立拊離子安日為小昆彌。日貳亡阻康居；〔亡奔康居，依阻其遠以自全。〕安日使貴人姑莫匿等三人詐亡從日貳，刺殺之。〔師古曰：詐畔亡而投之，因得以刺殺。刺，七亦翻。〕於是西域諸國上書，願復得前都護段會宗；〔會宗前為西域都護，終更而還。復，扶又翻。〕上從之。城郭諸國聞之，皆翕然親附。\n\n 　　谷永奏言：「聖王不以名譽加於實效；御史大夫任重職大，少府宣達於從政，唯陛下留神考察！」上然之。\n\n 　　鴻嘉元年（辛丑，前二〇）\n\n 　　春，正月，癸巳，以薛宣為御史大夫。〔用谷永之言也。〕\n\n 　　二月，壬午，上行幸初陵，赦作徒；〔師古曰：徒人之在陵役作者。〕以新豐之戲鄉為昌陵縣，〔師古曰：戲水之鄉也。戲，音許宜翻。〕奉初陵。\n\n 　　上始為微行，〔張晏曰：出入市里，不復警蹕，若微賤者之所為， 故曰微行。〕從期門郎或私奴十餘人，或乘小車，或皆騎，〔騎，奇寄翻。〕出入市里郊野，遠至旁縣〔旁縣，諸縣環長安旁者也。〕甘泉、長楊、五柞，〔柞，才 各翻。〕鬭雞、走馬，常自稱富平侯家人。富平侯者，張安世四世孫放也。放父臨，尚敬武公主，〔文穎曰：公主，成帝姊也。臣瓚曰：敬武公主是元帝姊也。師古 曰：二說皆非也。薛宣傳云：主怒曰：「嫂何以取妹殺之！」既謂元后為嫂，是即元帝妹也。地理志，鉅鹿郡有敬武縣。〕生放，放為侍中、中郎將，娶許皇后女弟，當時寵幸無比，故假稱之。\n\n 　　三月，庚戌，張禹以老病罷，以列侯朝朔、望，位特進，見禮如丞相；〔朝，直遙翻。〕賞賜前後數千萬。\n\n 　　夏，四月，庚辰，薛宣為丞相，封高陽侯；〔恩澤侯表，高陽侯食邑於東莞。〕京兆尹王駿為御史大夫。\n\n 　　王音既以從舅越親用事，小心親職。〔從，才用翻。〕上以音自御史大夫入為將軍，〔將軍，中朝官，故曰入，不獲宰相之封，自公孫弘以來，為相者封侯。〕六月，乙巳，封音為安陽侯。〔地理志，汝南郡有安陽侯國。〕\n\n 　　冬，黃龍見真定。〔見，賢遍翻。〕\n\n 　　是歲，匈奴復株累單于死，弟且麋【章十四行本「麋」作「糜」；乙十一行本同；孔本同。】胥立，為搜諧若鞮單于；遣子左祝都韓王呴留斯侯入侍，以且莫車為左賢王。〔累，力追翻。單，音蟬。且，子余翻。鞮，丁兮翻。「呴」，漢書作「朐」；師古曰：音許于翻。〕\n\n 　　二年（壬寅、前一九）\n\n 　　春，上行幸雲陽、甘泉。〔甘泉宮在雲陽縣。〕\n\n 　　三月，博士行大射禮。〔古者天子、諸侯、大夫、士皆有大射之禮。博士所行，士之射禮也。〕有飛雉集于庭，歷階登堂而雊；〔師古曰：歷階，謂以次而登也。雊，古豆翻。〕後雉又集太常、宗正、丞相、御史大夫、車騎將軍之府，又集未央宮承明殿屋上。車騎將軍音、待詔寵等上言：〔師古曰：以經術待詔，其人名寵，不記姓也。〕「天地之氣，以類相應；譴告人君，甚微而著。雉者聽察，先聞雷聲，故月令以紀氣。〔師古曰：謂季冬之月雉雊、雞乳。〕經載高宗雊雉之異，以明轉禍為福之驗。〔師古曰：高宗祭成湯，有飛雉升鼎耳而雊，祖己曰：「惟先假王正厥事」。故能攘妖而致百年之壽。〕今雉以博士行禮之日【章：乙十一行本「日」下有「大眾聚會，飛集於庭」八字，孔本同；張校同；退齋校同。】歷階登堂，萬眾睢睢，〔師古曰：睢睢，仰目視貌，音呼惟翻。〕驚怪連日，徑歷三公之府，太常、宗正典宗廟骨肉之官，然後入宮，其宿留告曉人，具備深切；〔師古曰：宿，音先就翻。留，音力救翻。〕雖人道相戒，何以過是！」後帝使中常侍鼂閎詔音曰：〔鼂，古朝字。〕「聞捕得雉，毛羽頗摧折，類拘執者，得無人為之﹖」〔師古曰：言人放此雉，故欲為變異者。折，而設翻。〕音復對曰：「陛下安得亡國之語！不知誰主為佞讇之計，誣亂聖德如此者！左右阿諛甚眾，不待臣音復讇而足。〔復，扶又翻。讇，古諂字。師古曰：足，益也，音子喻翻。足其不足曰足。〕公卿以下，保位自守，莫有正言。如令陛下覺寤，懼大禍且至身，深責臣下，繩以聖法，臣音當先誅，豈有以自解哉！今即位十五年，繼嗣不立，日日駕車而出，失行流聞；〔行，所行也。言帝所行多非道，過失流布，聞於遠方也。行，下孟翻。〕海內傳之，甚於京師。外有微行之害，內有疾病之憂，皇天數見災異，欲人變更，〔數，所角翻。見，賢遍翻。更，工衡翻；下同。〕終已不改。天尚不能感動陛下，臣子何望！獨有極言待死，命在朝暮而已。如有不然，老母安得處所，尚何皇太后之有！高祖天下當以誰屬乎！〔如淳曰：老母，音之老母也，當隨己受罪誅也。又謂己言深切，觸牾人主，積恚而犯必行之誅，不能復顧太后也。師古曰：如說非也。此言總屬於成帝耳。不然者，謂不如所諫而自修改也。老母，即帝之母太后也。言帝不自修改，國家危亡，太后不知處所，高祖天下無所付屬也。屬，音之欲翻。〕宜謀於賢智，克己復禮，〔用論語孔子答顏淵之言。〕以求天意，繼嗣可立，災變尚可銷也。」\n\n 　　初，元帝儉約，渭陵不復徙民起邑；〔事見二十九卷元帝永光四年。復，扶又翻。〕帝起初陵，〔即延陵也。〕數年後，樂霸陵曲亭南，更營之。〔即新豐戲鄉之地。關中記：昌陵，在霸城東二十里。樂，音洛。〕將作大匠解萬年〔解，戶買翻，姓也。姓譜：自晉唐叔虞食邑於解，今解縣也。晉有解狐、解揚。〕使陳湯為奏，請為初陵徙民起邑，欲自以為功，求重賞。湯因自請先徙，冀得美田宅。上從其言，果起昌陵邑。〔為萬年、湯得罪罷昌陵張本。〕\n\n 　　夏，徙郡國豪桀貲五百萬以上五千戶于昌陵。\n\n 　　五月，癸未，隕石于杜郵三。\n\n 　　六月，立中山憲王孫雲客為廣德王。〔中山憲王福，靖王勝之玄孫也。地節元年，福薨，子懷王脩嗣。五鳳三年，脩薨，無後。今立雲客。〕\n\n 　　是歲，城陽哀王雲薨；無子，國除。〔城陽景王章傳國十世，至雲。〕\n\n 　　三年（癸卯、前一八）\n\n 　　夏，四月，赦天下。\n\n 　　大旱。\n\n 　　王氏五侯爭以奢侈相尚。成都侯商嘗病，欲避暑，從上借明光宮。〔師古曰：黃圖云：明光宮，在城內，近桂宮。〕後又穿長安城，引內灃水，〔地理志：豐水出鄠縣東南，北流過上林苑，入渭。〕注第中大陂以行船，立羽蓋，〔羽蓋，編羽為之。〕張周帷，〔周帷，船之四周皆張帷。〕楫棹越歌。〔師古曰：楫、棹，皆所以行船也；令執楫棹人為越歌也。楫，謂棹之短者也，今吳、越之人謂之橈，音饒。越歌，為越之歌。〕上幸商第，見穿城引水，意恨，內銜之，未言。後微行出，過曲陽侯第，又見園中土山、漸臺，象白虎殿，〔起土山、漸臺，又為室屋象白虎殿也。〕於是上怒，以讓車騎將軍音。商、根兄弟欲自黥、劓以謝太后。〔劓，魚器翻，又牛例翻。〕上聞之，大怒，乃使尚書責問司隸校尉、京兆尹，知成都侯商等奢僭不軌，藏匿姦猾，皆阿縱，不舉奏正法；二人頓首省戶下。〔司隸校尉察三輔，京兆尹治京邑，而阿縱不舉奏，故責之。省戶，禁門也。〕又賜車騎將軍音策書曰：「外家何甘樂禍敗！〔師古曰：言此罪過，並身自為之。余謂言商等奢僭，必將得罪，何乃甘心為之以為樂也！樂，音洛。〕而欲自黥、劓，相戮辱於太后前，傷慈母之心，以危亂國家！外家宗族強，上一身寖弱日久，今將一施之，〔師古曰：行刑罰。〕君其召諸侯，令待府舍！」〔諸侯，指商、根等。師古曰：令總集音舍待詔命。〕是日，詔尚書奏文帝誅將軍薄昭故事。〔見十四卷文帝前十年。〕車騎將軍音藉槀請罪，〔師古曰：自坐槀上，言待刑戮也。〕商、立、根皆負斧質謝，良久乃已。上特欲恐之，實無意誅也。\n\n 　　秋，八月，乙卯，孝景廟北闕災。\n\n 　　初，許皇后與班倢讛皆有寵於上。上嘗遊後庭，欲與倢讛同輦載，〔倢讛，音接于；下同。〕倢讛辭曰：「觀古圖畫，賢聖之君皆【章：十四行本「皆」下有「有」字；乙十一行本同；孔本同。】名臣在側，三代末主乃有嬖妾；今欲同輦，得無近之乎！」〔師古曰：嬖，愛也，音必計翻，又卑義翻。近，音巨靳翻。〕上善其言而止。太后聞之，喜曰：「古有樊姬，〔張晏曰：楚王好田，樊姬為不食禽獸之肉。按樊姬事楚莊王。〕今有班倢讛！」班倢讛進侍者李平得幸，亦為倢讛，賜姓曰衛。\n\n 　　其後，上微行過陽阿主家，〔師古曰：陽阿，平原之縣也。應劭曰：平原漯陰東南五十里，有陽阿鄉，故縣也。考異曰：五行志作「河陽主」，伶玄趙后外傳及荀紀亦作「河陽」。外戚傳顏師古註曰：陽阿，平原之縣也。今俗書「阿」字作「河」，或為「河陽」，皆後人所妄改耳。今從之。〕悅歌舞者趙飛燕，〔師古曰：以其體輕，故曰飛燕。〕召入宮，大幸；有女弟，復召入，〔復，扶又翻。〕姿性尤醲粹，左右見之，皆嘖嘖嗟賞。〔嘖嘖，眾口稱羨而作聲也；音側革翻。〕有宣帝時披香博士淖方成在帝後，〔披香博士，後宮女職也。淖，音女教翻，姓也。〕唾曰：「此禍水也，滅火必矣！」姊、弟俱為倢 讛，貴傾後宮。許皇后、班倢讛皆失寵。於是趙飛燕譖告許皇后、班倢讛挾媚道，〔婦人挾媚道者，蠱詛他人，求己親媚。〕祝詛後宮，詈及主上。〔祝，職救翻。 詛，莊助翻。詈，力智翻。〕冬，十一月，甲寅，許后廢處昭臺宮，〔師古曰：宮在上林苑中。處，昌呂翻。〕后姊謁【章：乙十一行本「謁」下有「等」字；孔本 同；張校同。】皆誅死，親屬歸故郡。〔后姊謁，為平安剛侯夫人。許氏，本山陽人也。〕考問班倢讛，倢讛對曰：「妾聞『死生有命，富貴在天。』〔論語載子夏答司馬牛之言。〕脩正尚未蒙福，為邪欲以何望！使鬼神有知，不受不臣之愬；〔師古曰：祝詛主上，是不臣也。〕如其無知，愬之何益！故不為也。」上善其對，赦之，賜黃金百斤。趙氏姊、弟驕勡，婕讛恐久見危，乃求共養太后於長信宮。〔師古曰：共，音居用翻。養，音弋向翻。宮閣記：長信殿，在長樂宮，太后常居之。〕上許焉。\n\n 　　廣漢男子鄭躬等六十餘人攻官寺，篡囚徒，盜庫兵；自稱山君。〔廣漢郡，高帝分蜀郡置，屬益州。師古曰：逆取曰篡。風俗通：寺，司也。諸官府所止皆曰寺。〕\n\n 　　四年（甲辰、前一七）\n\n 　　秋，勃海、清河、信都河水湓溢，〔勃海，唐滄、景州。清河，唐貝州。信都，唐冀州。師古曰：湓，湧也；音普頓翻。〕灌縣、邑三十一，敗官亭、民舍四萬餘所。〔敗，補邁翻。〕平陵李尋【章：乙十一行本「尋」下有「等」字；孔本同。】奏言：「議者常欲求索九河故迹而穿之。今因其自決，可且勿塞，以觀水勢；〔索，山客翻。塞，悉則翻；下同。〕河欲居之，當稍自成川，跳出沙土。然後順天心而圖之，必有成功，而用財力寡。」於是遂止不塞。朝臣數言百姓可哀，上遣使者處業振贍之。〔師古曰：處業，謂安處之，使得居業。數，所角翻。處昌呂翻。〕\n\n 　　廣漢鄭躬黨與寖廣，犯歷四縣，眾且萬人；州郡不能制。冬，以河東都尉趙護為廣漢太守，發郡中及蜀郡合三萬人擊之，或相捕斬除罪；〔師古曰：賊黨相捕斬，赦其本罪。〕旬月平。遷護為執金吾，賜黃金百斤。\n\n 　　是歲，平阿安侯王譚薨。上悔廢譚使不輔政而薨也，乃復進成都侯商，〔復，扶又翻。〕以特進城門兵，置幕府，得舉吏如將軍。〔漢制，列將軍置幕府，得舉吏。〕\n\n 　　魏郡杜鄴時為郎，素善車騎將軍音，見音前與平阿侯有隙，即說音曰：「夫戚而不見殊，孰能無怨！〔師古曰：戚，近也。殊，謂異於疏也。說，輸芮翻。〕昔秦伯有千乘之國而不能容其母弟，〔師古曰：秦景公母弟公子鍼有寵於其父桓公。景公立，鍼懼而奔晉。事在昭元年。故經書「秦伯之弟鍼出奔晉」，傳曰：稱弟，罪秦伯也。〕春秋譏焉。周、召則不然，〔師古曰：言周公、召公無私怨也。余謂不然者，不為秦伯之為也。召，讀曰邵。〕忠以相輔，義以相匡，同己之親，等己之尊，不以聖德獨兼國寵，又不為長專受榮任，分職於陝，並為弼疑，〔師古曰：分職於陝，謂自陝以東周公主之，自陝以西召公主之。陝，即今陝州縣也；音式冉翻。而說者妄云分陝是潁川郟縣，謬矣。弼疑，謂左輔、右弼、前疑、後丞也。余按字書，陝從兩「入」，郟從兩「人」，人自不考耳。為，于偽翻。長，知兩翻。〕故內無感恨之隙，〔師古曰：感，音胡闇翻。〕外無侵侮之羞，俱享天祐，兩荷高名者，蓋以此也。〔荷，下可翻。〕竊見成都侯以特進領城門兵，復有詔得舉吏如五府，〔丞相，御史及車騎、左、右將軍府也。復，扶又翻。〕此明詔所欲必寵也。將軍宜承順聖意，加異往時，每事凡議，必與及之。發於至誠，則孰不說諭！」〔師古曰：言皆出於至誠，彼必和說，無憂乖異也。說，讀曰悅。〕音甚嘉其言，由是與成都侯商親密。二人皆重鄴。\n\n 　　永始元年（乙巳、前一六）\n\n 　　春，正月，癸丑，太官凌室火。〔師古曰：凌室，藏冰之室。凌，音力證翻，又音陵。〕戊午，戾后園南闕火。〔考異曰：五行志及荀紀二「火」皆作「災」，今從漢書。〕\n\n 　　上欲立趙倢讛為皇后，皇太后嫌其所出微甚，難之。太后姊子淳于長為侍中，數往來通語東宮；〔數，所角翻。〕歲餘，乃得太后指，許之。夏，四月，乙亥，上先封倢讛父臨為成陽侯。〔恩澤侯表，成陽侯食邑於汝南新息。〕諫大夫河間劉輔上書，〔漢書：劉輔，河間宗室。〕言：「昔武王、周公，承順天地以饗魚、烏之瑞，然猶君臣祗懼，動色相戒。〔今文尚書泰誓曰：白魚入于王舟；有火復于王屋，流為烏。周公曰：「復哉！復哉！」〕況於季世，不蒙繼嗣之福，屢受威怒之異者虖！〔威怒，謂皇天降威震怒也。虖，古乎字。〕雖夙夜自責，改過易行，〔行，下孟翻。〕畏天命，念祖業，妙選有德之世，考卜窈窕之女，〔鄭玄曰：考，猶稽也。師古曰：窈窕，幽閒也。〕以承宗廟，順神祇心，塞天下望，〔塞，悉則翻。〕子孫之祥猶恐晚暮！今乃觸情縱欲，傾於卑賤之女，欲以母天下，不畏于天，不愧于人，惑莫大焉！里語曰：『腐木不可以為柱；人婢不可以為主。』〔考異曰：劉輔傳云：「腐木不可以為柱；卑人不可以為主。」荀紀「柱」作「珪」，「卑人」作「人婢」。今「柱」從漢書；「人婢」從荀紀。〕天人之所不予，必有禍而無福，市道皆共知之，〔師古曰：市道，市中之道也；一曰市人及行於道路者也。予，讀曰與。〕朝廷莫肯壹言。臣竊傷心，不敢不盡死！」書奏，上使侍御史收縛輔，繫掖庭祕獄，〔師古曰：漢舊儀：掖庭詔獄，令、丞，宦者為之，主理婦人、女官也。〕群臣莫知其故。於是左將軍辛慶忌。右將軍廉褒、光祿勳琅邪師丹、太中大夫谷永〔四人皆中朝官。〕俱上書曰：「竊見劉輔前以縣令求見，擢為諫大夫，〔輔以襄賁令上書言得失，召見，擢諫大夫。襄賁，東海縣也。賁，音肥。〕此其言必有卓詭切至當聖心者，故得拔至於此；旬月之間，收下祕獄。〔下，遐稼翻。〕臣等愚以為輔幸得託公族之親，在諫臣之列，新從下土來，未知朝廷體，獨觸忌諱，不足深過。〔過，猶罪也。〕小罪宜隱忍而已，如有大惡，宜暴治理官，與眾共之。〔理官，謂廷尉也。師古曰：令眾人知其罪狀而罰之。暴，顯示也。顯示其罪，使理官治之。〕今天心未豫，〔張晏曰：豫，悅豫也。〕災異屢降，水旱迭臻，方當隆寬廣問，褒直盡下之時也，而行慘急之誅於諫爭之臣，〔爭，讀曰諍。〕震驚群下，失忠直心。假令輔不坐直言，所坐不著，〔師古曰：著，明也。〕天下不可戶曉。〔師古曰：言不可家家曉諭之也。〕同姓近臣，本以言顯，其於治親養忠之義，〔治，直之翻。〕誠不宜幽囚於掖庭獄。公卿以下，見陛下進用輔亟而折傷之暴，人有懼心，精銳銷耎，〔師古曰：人人皆懼也。蘇林曰：耎，弱也。師古曰：耎，音乃亂翻，又乳兗翻。〕莫敢盡節正言，非所以昭有虞之聽，〔師古曰：舜有敢諫之鼓，故言有虞之聽也；一曰：謂達四聰也。〕廣德美之風！臣等竊深傷之，惟陛下留神省察！」〔省，悉井翻。〕上乃徙輔繫共工獄，〔蘇林曰：考工也。師古曰：少府之屬官，亦有詔獄。共，讀與龔同。〕減死罪一等，論為鬼薪。〔應劭曰：取薪給宗廟為鬼薪，三歲刑也。〕\n\n 　　初，太后兄弟八人，獨弟曼早死，不侯；〔鳳嗣父爵陽平侯。崇安成侯庶弟五人，同日封，謂之五侯。八人之中，獨曼不侯。〕太后憐之。曼寡婦渠供養東宮，〔供，居用翻。養，余亮翻。〕子莽幼孤，不及等比；〔師古曰：比，音必寐翻；余謂當音毗至翻。〕其群兄弟皆將軍、五侯子，乘時侈靡，〔師古曰：乘，因也，因富貴之時。〕以輿馬聲色佚游相高。〔師古曰：佚，與逸同。〕莽因折節為恭 儉，勤身博學，〔折，而設翻。〕被服如儒生；〔師古曰：被，音皮義翻。〕事母及寡嫂，養孤兄子，行甚敕備；〔莽兄永早死，有子光。行，下孟翻。〕又外交英 俊，內事諸父，曲有禮意。大將軍鳳病，莽侍疾，親嘗藥，〔鄭玄曰：嘗藥，度其所堪。〕亂首垢面，不解衣帶連月。鳳且死，以託太后及帝，拜為黃門郎，〔漢舊儀曰：黃門郎，屬黃門令，日暮入對青瑣門拜，名曰夕郎。董巴曰：禁門曰黃闥。〕遷射聲校尉。久之，叔父成都侯商上書，願分戶邑以封莽。長樂少府戴崇、〔姓譜：戴，宋戴公之後；一曰：宋滅戴，子孫以國為氏。〕侍中金涉、中郎陳湯等皆當世名士，咸為莽言，〔為，于偽翻；下同。〕上由是賢莽，太后又數以為言。〔數，所角翻。〕五月，乙未，封莽為新都侯，〔莽傳以南陽新野之都鄉為新都侯國。〕遷騎都尉、光祿大夫、侍中。宿衛謹敕，爵位益尊，節操愈謙，散輿馬、衣裘振施賓客，〔師古曰：振，舉也。施，式智翻。〕家無所餘；收贍名士，交結將、相、卿、大夫甚眾。故在位者更推薦之，〔更，工衡翻。〕游者為之談說，虛譽隆洽，傾其諸父矣。〔隆，盛也。洽，漸浹也，周徧也。〕敢為激發之行，處之不凓恧。〔師古曰：激，急動。恧，愧也。激，音工歷翻。行，下孟翻。處，昌呂翻。恧，音女六翻。〕嘗私買侍婢，昆弟或頗聞知，莽因曰：「後將軍朱子元無子，〔朱博，字子元。〕莽聞此兒種宜子。」【章：十四行本「子」下有「為買之」三字；乙十一行本同；孔本同；張校同；退齋校同。】〔師古曰：此兒，謂所買婢也。種，章勇翻。〕即日以婢奉朱博。其匿情求名如此！〔王莽事始此。〕\n\n 　　皇后既立，寵少衰；而其女弟絕幸，為昭儀，居昭陽舍，其中庭彤朱而殿上髹漆；〔師古曰：以漆漆物謂之髹，音許求翻，又許昭翻。今關東俗，器物一再著漆者謂之捎漆；捎，即髹聲之轉重耳。「髹」，字或作「摅」，音義亦與髹同。今關西俗云黑髹盤、朱髹盤，其音如此。兩義並通。毛晃曰：髹，赤黑漆。〕切皆銅沓，黃金塗；〔師古曰：切，門限也；音千結翻。沓，冒其頭也。塗以金，塗銅上也。沓，音他合翻。〕白玉階；〔師古曰：階，所由升殿陛也。〕壁帶往往為黃金釭，函藍田璧、明珠、翠羽飾之；〔服虔曰：釭，壁中之橫帶也。晉灼曰：以金環飾之也。師古曰：壁帶，壁之橫木露出如帶者也，於壁帶之中往往以金為釭，若車釭之形也。其釭中，著玉璧、明珠、翠羽耳。藍田，山名，出美玉。釭，音工；流俗讀之音江，非也。〕自後宮未嘗有焉。趙后居別館，多通侍郎、宮奴多子者。〔侍郎，郎之得出入禁中者。宮奴，有罪沒為宮奴，給使宮中者。〕昭儀嘗謂帝曰：「妾姊性剛，有如為人構陷，則趙氏無種矣！」〔種，章勇翻。〕因泣下悽惻。帝信之，有白后姦狀者，帝輒殺之。由是后公為淫恣，無敢言者，然卒無子。〔卒，子恤翻。〕\n\n 　　光祿大夫劉向以為王教由內及外，自近者始，〔詩大序：關睢，后妃之德也，風之始也，所以風天下而正夫婦也，故曰正始之道，王化之基。〕於是採取詩、書所載賢妃、貞婦興國顯家及孽、嬖亂亡者，〔師古曰：孽，庶也。嬖，愛也。〕序次為列女傳，凡八篇，及采傳記行事，著新序、說苑，凡五十篇，奏之；數上疏言得失，陳法戒。〔數，所角翻。〕書數十上，以助觀覽，補遺闕。〔上，時掌翻。〕上雖不能盡用，然內嘉其言，常嗟嘆之。\n\n 　　初，解萬年自詭昌陵三年可成，卒不能就；〔卒，子恤翻。〕群臣多言其不便者。下有司議，〔下，遐稼翻。〕皆曰：「昌陵因卑為高，度便房猶在平地上；〔漢書音義曰：便房，藏中便坐也。度，徒洛翻。〕客土之中，不保幽冥之靈，淺外不固。〔服虔曰：取他處土以增高，為客土。〕卒徒工庸以鉅萬數，至然指夜作，取土東山，且與穀同賈，〔師古曰：賈，讀曰價。〕作治數年，天下徧被其勞。〔治，直之翻。 被，皮義翻。〕故陵因天性，據真土，處勢高敞，旁近祖考，〔初陵近渭陵，又西近茂陵。處，昌呂翻。近，其靳翻。〕前又已有十年功緒，〔師古曰：緒，謂端次 也。〕宜還復故陵，勿徙民，便！」秋，七月，詔曰：「朕執德不固，謀不盡下，〔師古曰：言不博謀於群下。〕過聽將作大匠萬年言『昌陵三年可成』，〔師古 曰：過，誤也。萬年，解萬年也。〕作治五年，中陵、司馬殿門內尚未加功。〔如淳曰：陵中有司馬殿門，如生時制也。臣瓚曰：天子之藏壙中，無司馬殿門也。此謂陵上寢殿及司馬門也。時皆未作之， 故曰尚未加功。師古曰：中陵，陵中正寢也。司馬殿門，瓚說是也。〕天下虛耗，百姓罷勞，客土疏惡，〔罷，讀曰疲。疏，音捤。〕終不可成，朕惟其難，〔師古 曰：惟，思也。〕怛然傷心。〔怛，當割翻；驚也，懼也，悼也，不安也。〕夫『過而不改，是謂過矣』。〔師古曰：論語載孔子之言，故詔引之。〕其罷昌陵，及故陵勿徙吏民，〔罷昌陵，還故陵，而故陵勿起陵邑、徙吏民也。〕令天下毋有動搖之心！」\n\n 　　初，酇侯蕭何之子【章：十四行本「子」下有「孫」字；乙十一行本同；孔本同；張校同。】嗣為侯者，無子及有罪，凡五絕祀。高后、文帝、景帝、武帝、宣帝思何之功，輒以其支庶紹封。〔蕭何薨，子祿嗣；薨，亡子，高后乃封何夫人同為酇侯，小子延為糂陽侯。孝文元年，罷同，更封延為酇侯；薨，子遺嗣；薨，亡子，文帝復以遺弟則嗣；有罪，免。景帝二年，封則弟嘉為武陽侯；薨，子勝嗣；有罪，免。武帝元狩中，復以酇戶二千四百封何曾孫慶為酇侯。慶，則子也；薨，子壽成嗣；坐罪，免。宣帝封何玄孫建世為酇侯。凡五紹封。〕是歲，何七世孫酇侯獲坐使奴殺人，減死，完為城旦。〔獲，建世孫也。〕先是，上詔有司訪求漢初功臣之後，久未省錄。杜業說上曰：〔先，悉薦翻。省，悉井翻。說，輸芮翻。〕「唐、虞、三代皆封建諸侯，以成太平之美，是燕、齊之祀與周並傳，〔太公封於齊，至周安王二十三年，始為田氏所滅。召公封於燕，後周而滅。〕子繼弟及，歷載不墮。〔師古曰：弟繼兄位謂之及。載，子亥翻。墮，毀也；音火規翻。〕豈無刑辟，〔辟，毗亦翻。〕繇祖之竭力，故支庶賴焉。〔師古曰：言國家非無刑辟，而功臣子孫得不陷罪辜而能長存者，思其先人之力，令有嗣續也。〕迹漢功臣，亦皆剖符世爵，受山、河之誓；〔高帝封爵之誓曰：「使黃河如帶，泰山若厲，國以永存，爰及苗裔。」〕百餘年間，而襲封者盡，朽骨孤於墓，苗裔流於道，生為愍隸，死為轉屍。〔應劭曰：死不能葬，故屍流轉在溝壑之中。師古曰：愍隸者，言為徒隸，在可哀愍之中。〕以往況今，〔師古曰：況，譬也。〕甚可悲傷。聖朝憐閔，詔求其後，四方忻忻，靡不歸心。出入數年而不省察，恐議者不思大義，徒設虛言，則厚德掩息，吝簡布章，〔吝，靳也。簡，略也。言既詔求其後，復靳而不封，略而不問，若如此，必布聞於天下也。〕非所以示化勸後也。雖難盡繼，宜從尤功。」〔言漢之功臣絕世者多，雖難盡繼，宜取功尤重者後，紹其國封也。〕上納其言。癸卯，封蕭何六世孫南疖長喜為酇侯。〔地理志，南疖縣屬鉅鹿郡。孟康曰：疖，音力全翻。百官表：縣令、長皆秦官，掌治其縣：萬戶以上為令，秩千石至六百石；減萬戶為長，秩五百石至三百石。長，知兩翻。考異曰：成紀：「元延元年，封蕭相國後喜為酇侯。」荀、胡皆用之。按功臣表，「永始元年，釐侯喜紹封；三年薨。永始四年，質侯尊嗣；五年薨，質侯章嗣。」蓋本紀誤以永始為元延故也。〕\n\n 　　立城陽哀王弟俚為王。〔鴻嘉二年，哀王雲薨，無後。考異曰：漢紀，「俚」作「悝」，今從漢書。〕\n\n 　　八月，丁丑，太皇太后王氏崩。〔師古曰：宣帝王皇后也。〕\n\n 　　九月，黑龍見東萊。〔見，賢遍翻。〕\n\n 　　丁巳晦，日有食之。〔考異曰：荀紀作「乙巳」，按長曆丁巳晦，荀悅誤。〕\n\n 　　是歲，以南陽太守陳咸為少府，侍中淳于長為水衡都尉。\n\n 　　乙酉晦，日有食之。\n\n 　　三月，丁酉，以成都侯【章：十四行本「侯」下有「王」字；乙十一行本同；孔本同。】商為大司馬、衛將軍；紅陽侯王立特進，領城門兵。\n\n 　　京兆尹翟方進為御史大夫。〔翟，亭歷翻，又直格翻。〕\n\n 　　谷永為涼州刺史，奏事京師，訖，當之部，〔涼州部隴西、天水、武都、金城、安定、北地、武威、張掖、敦煌、酒泉等郡。漢制，諸州刺史常以八月巡行所部，錄囚徒，考殿最；歲盡，詣京師奏事。〕上使尚書問永，受所欲言。〔師古曰：永有所言，令尚書即受之。〕永對曰：「臣聞王天下，有國家者，〔王，于況翻。〕患在上有危亡之事而危亡之言不得上聞。如使危亡之言輒上聞，〔師古曰：如，若也。有即上聞。〕則商、周不易姓而迭興，正不變改而更用。〔更，工衡翻。〕夏、商之將亡也，行道之人皆知之；〔師古曰：凡在道路行者也。〕晏然自以若天有日，莫能危，〔尚書大傳曰：桀云：天之有日猶吾之有民。日有亡哉﹖日亡，吾亦亡矣。師古曰：自謂如日在天而無有能傷危也。〕是故惡日廣而不自知，大命傾而不【章：十四行本「不」下有「自」字；乙十一行本同；孔本同；張校同。】寤。易曰：『危者有其安者也，亡者保其存者也。』〔師古曰：易下繫之辭也。言安必思危，存不忘亡，乃得保其安存。〕陛下誠垂寬明之聽，無忌諱之誅，使芻蕘之臣得盡所聞於前，〔刈草曰芻，采薪曰蕘。文王詢于芻蕘。〕群臣之上願，社稷之長福也！\n\n 　　元年，九月，黑龍見；〔見，賢遍翻。〕其晦，日有食之。今年二月，己未夜，星隕；乙酉，日有食之。〔「己」，當作「癸」。此承谷永傳之誤。〕六月之間，大異四發，二二而同月。三代之末，春秋之亂，未嘗有也。臣聞三代所以隕社稷，喪宗廟者，皆由婦人與群惡沈湎於酒；〔喪，息浪翻。沈，持林翻。〕秦所以二世、十六年而亡者，〔秦始皇二十六年，初并天下，三十七年，崩，二世三年而亡，其有天下財十六年。〕養生泰奢奉終泰厚也。二者，陛下兼而有之，臣請略陳其效：\n\n 　　建始、河平之際，許、班之貴，傾動前朝，〔師古曰：許皇后及班倢讛之家。朝，直遙翻。〕熏灼四方，女寵至極，不可上矣；〔師古曰：上，猶加也。〕今之後起，什倍于前。〔如淳曰：謂趙、李本從微賤起也。〕廢先帝法度，聽用其言，官秩不當，縱釋王誅，〔師古曰：縱，放也。釋，解也。王誅，謂王法當誅者。當，丁浪翻。〕驕其親屬，假之威權，從權亂政，〔師古曰：從，音子用翻。橫，音胡孟翻。〕刺舉之吏，莫敢奉憲。又以掖庭獄大為亂阱，〔師古曰：阱，穿也；為阬阱以拘繫人也。亂者，言其非正而又多也。阱，音才性翻。仲馮曰：言設獄陷人如阱耳。余謂仲說是。〕榜箠撸於炮烙，〔師古曰：撸，痛也。炮烙，紂所作刑也。膏塗銅柱，加之火上，令罪人行其上，輒墮炭中；笑而以為樂。撸，音千感翻。〕絕滅人命，主為趙、李報德復怨。〔師古曰：復，亦報也。為，于偽翻。〕反除白罪，建治正吏，〔師古曰：反，讀曰幡。罪之明白者，反而除之；吏之公正者，建議劾治也。〕多繫無辜，掠立迫恐，〔師古曰：掠，笞服之，立其罪名。〕至為人起責，分利受謝，〔師古曰：言富賈有錢，假託其名，代之為主，放與他人，以取利息而共分之；或受報謝，別取財物。為，于偽翻。〕生入死出者，不可勝數。〔勝，音升。〕是以日食再既，以昭其辜。〔孟康曰：既，盡也。師古曰：昭，明也。〕\n\n 　　王者必先自絕，然後天絕之。今陛下棄萬乘之至貴，樂家人之賤事，〔師古曰：謂私畜田及奴婢財物。樂，音洛。〕厭高美之尊號，好匹夫之卑字，〔孟康曰：成帝好微行，更作私字以相呼。如淳曰：稱張放家人為卑字。好，呼到翻。〕崇聚僄輕無義小人以為私客，〔師古曰：僄，疾也；音頻妙翻，又匹妙翻。〕數離深宮之固，〔數，所角翻。離，力智翻。〕挺身晨夜，與群小相隨，〔師古曰：挺，引也，音大鼎翻。〕烏集雜會，醉飽吏民之家，〔師古曰：言聚散不常，如烏鳥之集。〕亂服共坐，沈湎媟嫚，溷淆無別，黽勉遁樂，〔師古曰：黽勉，言不息也。遁，流遁也。言流遁為樂也。沈，持林翻。樂，音洛。〕晝夜在路，典門戶、奉宿衛之臣執干戈而守空宮，公卿百僚不知陛下所在，積數年矣。\n\n 　　王者以民為基，民以財為本，財竭則下畔，下畔則上亡。是以明王愛養基本，不敢窮極，使民如承大祭。〔論語孔子答仲弓之言。師古曰：言常畏慎。〕今陛下輕奪民財，不愛民力，聽邪臣之計，去高敞初陵，改作昌陵，役百乾谿，費擬驪山，〔楚靈王侈心無厭，民不堪其役，潰於乾谿，王縊而死。驪山事見秦紀。師古曰：擬，比也，言勞役之功百倍於楚靈王，費財之廣比於秦始皇。杜預曰：乾谿，在譙國城父縣南。乾，音干。〕靡敝天下，〔師古曰：靡，音武皮翻。〕五年不成而後反故。百姓愁恨感天，饑饉仍臻，〔師古曰：仍，頻也。〕流散赜食，餧死於道，以百萬數。〔師古曰：赜，亦散也。餧，餓也。赜，音人勇翻。餧，音乃賄翻。〕公家無一年之畜，〔師古曰：畜，讀曰蓄。〕百姓無旬月【章：十四行本「月」作「日」；乙十一行本同；孔本同；張校同。】之儲，上下俱匱，無以相救。詩云：『殷監不遠，在夏后之世。』〔師古曰：大雅蕩之詩也。〕願陛下追觀夏、商、周、秦所以失之，以鏡考己行，〔師古曰：鏡，謂鑒照之。考，校也。行，下孟翻。〕有不合者，臣當伏妄言之誅！〔師古曰：言上所為違於節儉，皆與永言同。余謂此言帝之失行，與夏、殷、周、秦所以失者合耳。〕\n\n 　　漢興九世，百九十餘載，〔載，子亥翻。〕繼體之主七，皆承天順道，遵先祖法度，或以中興，或以治安；〔治，直吏翻。〕至於陛下，獨違道縱欲，輕身妄行，當盛壯之隆，無繼嗣之福，有危亡之憂，積失君道，不合天意，亦以多矣。為人後嗣，守人功業如此，豈不負哉！方今社稷、宗廟禍福安危之機在於陛下；陛下誠能昭然遠寤，專心反道，〔師古曰：反，猶還也。〕舊愆畢改，新德既章，則赫赫大異庶幾可銷，天命去就庶幾可復，〔師古曰：去就，言去離無德而就有德。〕社稷、宗廟庶幾可保！唯陛下留神反覆，熟省臣言！」\n\n 　　帝性寬，好文辭，而溺於宴樂，〔省，悉井翻。好，呼到翻。樂，音洛。〕皆皇太后與諸舅夙夜所常憂；至親難數言，〔數，所角翻。〕故推永等使因天變而切諫，勸上納用之。永自知有內應，展意無所依違，〔師古曰：展，申也。〕每言事輒見答禮。〔師古曰：如禮而答之。余謂答禮者、答之而又加禮也。〕至上此對，〔上，時掌翻。〕上大怒。衛將軍商密擿永令發去。〔師古曰：擿，謂發動之。〕上使侍御史收永，敕過交道廄者勿追；〔晉灼曰：交道廄，去長安六十里，近延陵。〕御史不及永，還。上意亦解，自悔。〔悔遣侍御史收永也。〕\n\n 　　上嘗與張放及趙、李諸侍中共宴飲禁中，皆引滿舉白，〔服虔曰：舉滿桮，有餘白歷者罰之也。孟康曰：舉白，見驗飲酒盡不也。師古曰：謂引取滿觴而飲，飲訖，舉觴告白盡不也。一說：白者，罰爵之名；飲有不盡者，則以此爵罰之。魏文侯與大夫飲酒，令曰：「不爵者浮以大白。」於是公乘不仁舉白浮君，是也。釂，子肖翻；飲酒盡爵也。〕談笑大噱。〔師古曰：噱，笑聲也，音其略翻。或曰，噱，謂脣口之中，大笑則見。此說非。〕時乘輿幄坐張畫屏風，〔乘，繩證翻。師古曰：坐，音材臥翻。畫，古賔字通；下同。〕畫紂醉踞妲己，作長夜之樂。〔妲，當割翻。妲己，有蘇氏之女。樂，音洛。〕侍中、光祿大夫班伯久疾所起，〔姓譜：班，楚令尹鬭班之後。班書敘傳自以為楚令尹子文之後。子文初生，缒於夢中而虎乳之。楚人謂乳為「穀」，謂虎為「於菟」，故名穀於菟，楚人謂虎「班」，其子以為號。師古註曰：子文之子鬭班亦為楚令尹。余按左傳莊三十年，申公鬭班殺令尹子元，鬭穀於菟為令尹，恐班非子文之子。〕上顧指畫而問伯曰：「紂為無道，至於是虖﹖」〔虖，古乎字。〕對曰：「書云：『乃用婦人之言』，〔師古曰：今文尚書泰誓之辭。〕何有踞肆於朝！〔師古曰：肆，放也，陳也。朝，直遙翻。〕所謂眾惡歸之，不如是之甚者也！」〔師古曰：論語稱孔子曰：「紂之不善，不如是之甚也！是以君子惡居下流，天下之惡皆歸焉」。〕上曰：「苟不若此，此圖何戒﹖」對曰：「『沈湎于酒』，微子所以告去也。〔孔穎達曰：酒誥註云：飲酒齊色曰湎。然則湎者，顏色湎然齊一之辭。師古曰：微子，殷之卿士，封於微，爵稱子也。殷紂錯亂天命，微子作誥，告箕子、比干而去。其誥曰：用沈酗于酒，用亂敗厥德于下。我其發出狂，吾家耄遜于荒。事見尚書微子篇。〕『式號式謼』，大雅所以流連也。〔師古曰：大雅蕩之詩曰：式號式謼，俾晝作夜。言醉酒號呼，以晝為夜也。流連，言作詩之人，嗟漢而泣涕流連也。而說者乃以流連為荒亡，蓋失之矣。大雅所以流連，不謂飲酒之人也。謼，音火故翻。〕詩、書淫亂之戒，其原皆在於酒！」上乃喟然歎曰：「吾久不見班生，今日復聞讜言！」〔復，扶又翻。師古曰：讜言，善言也。讜，音黨。〕放等不懌，〔師古曰：懌，悅也，音亦。〕稍自引起，更衣，〔更，工衡翻。〕因罷出。\n\n 　　時長信庭林表適使來，聞見之。〔孟康曰：長信，太后宮名也。庭林表，宮中婦人官名也。師古曰：長信宮庭之林表也。林表，官名耳。庭，非官稱也。使，疏吏翻。〕後上朝東宮，〔朝，直遙翻。〕太后泣曰：「帝間顏色瘦黑。〔師古曰：間，謂比日也。〕班侍中本大將軍所舉，〔大將軍，謂王鳳也。〕宜寵異之；益求其比，以輔聖德！〔鳳初薦伯宜勸學，召見親近。今太后以其能諫正，欲令帝寵異之也。師古曰：比，類也；音必寐翻，當如字。〕宜遣富平侯且就國！」〔富平侯，張放。〕上曰：「諾。」上諸舅聞之，以風丞相、御史，〔師古曰：風，讀曰諷。〕求放過失。於是丞相宣、御史大夫方進奏「放驕蹇縱恣，奢淫不制，拒閉使者，〔侍御史脩奉使至放家，逐名捕賊；奴從者閉門，設弓弩，距使者，不肯內。〕賊傷無辜，〔放知李游君欲獻女，求不得，使奴康等之其家，賊傷三人。〕從者支屬並乘權勢，為暴虐，〔從，才用翻。〕請免放就國。」〔考異曰：敘傳云：「王音以風丞相御史。」按放傳：「丞相宣、御史大夫方進奏放過惡。」音以正月乙巳薨，方進以三月丁酉為御史大夫，然則風丞相、御史者疑非音也。放傳又云：「上諸舅皆害其寵。」故但云上諸舅。〕上不得已，〔師古曰：已，止也。〕左遷放為北地都尉。其後比年數有災變，〔師古曰：比，頻也。比，毗至翻。數，所角翻。〕故放久不得還。璽書勞問不絕。〔璽，斯氏翻。勞，力到翻。〕敬武公主有疾，詔徵放歸第視母疾。數月，主有瘳，後復出放為河東都尉。〔復，扶又翻。〕上雖愛放，然上迫太后，下用大臣，故常涕泣而遣之。\n\n 　　邛成太后之崩也，〔邛成太后，孝宣王皇后也。父奉光，封邛成侯，故書邛成太后，以別孝元王皇后。恩澤侯表，邛成侯，國於濟陰。〕喪事倉卒，吏賦斂以趨辦，〔卒，讀曰猝。斂，力贍翻。師古曰：趨，讀曰趣；言苟取辦。趣，與促同。〕上聞之，以過丞相、御史。〔過，罪也。〕冬，十一月，己丑，策免丞相宣為庶人，御史大夫方進左遷執金吾。二十餘日，丞相官缺，群臣多舉方進者；上亦器其能，十一月，壬子，擢方進為丞相，封高陵侯。〔恩澤侯表，高陵侯，國於琅邪。考異曰：方進傳：「丞相薛宣免，方進亦左遷執金吾；二十餘日，遂擢為丞相。」而荀紀云：「秋八月，方進貶為執金吾。」蓋以公卿表云，「三月，丁酉，京兆尹翟方進為御史大夫；八月貶為執金吾。」故致此誤也。按公卿表所云者，謂方進自三月為御史大夫，至十一月而，凡居官八月耳。又黑龍見東萊，在去年九月，谷永傳著之甚明，而荀悅亦載之於此年，云「冬，黑龍見東萊。」蓋因陳湯獲罪在今年故也。漢春秋雖正黑龍之誤，而方進貶官猶承荀悅之失。〕以諸吏、散騎、光祿勳孔光為御史大夫。〔散，悉亶翻。〕方進以經術進，〔方進以射策甲科為郎，舉明經，遷議郎。〕其為吏，用法刻深，好任勢立威；有所忌惡，峻文深詆，中傷甚多。〔好，呼到翻。惡，烏路翻。中，竹仲翻。〕有言其挾私詆欺不專平者，上以方進所舉應科，不以為非也。〔科，律條也。〕光，褒成君霸之少子也，〔霸見二十八卷元帝永光元年。〕領尚書，典樞機十餘年，守法度，修故事，上有所問，據經法，以心所安而對，不希指苟合；〔師古曰：希指，希望天子之意指也。〕如或不從，不敢強諫爭，〔爭，讀曰諍。〕以是久而安。時有所言，輒削草笹，〔服虔曰：言已繕書，更削壞其草也。〕以為章主之過以奸忠直，人臣大罪也。〔師古曰：奸，求也；奸忠直之名也。奸，音干。〕有所薦舉，唯恐其人之聞知。沐日歸休，兄弟妻子燕語，終不及朝省政事。〔朝，直遙翻。〕或問光：「溫室省中樹，皆何木也﹖」光嘿不應，更答以他語，其不泄如是。\n\n 　　上行幸雍，祠五畤。〔建始二年，罷雍五畤；今以久無繼嗣，并甘泉泰畤皆復之。雍，於用翻。畤，音止。〕\n\n 　　衛將軍王商惡陳湯，奏「湯妄言昌陵且復發徙；〔初，湯請起昌陵邑；既罷昌陵，丞相、御史請廢昌陵邑中室。奏未下，人以問湯：「第宅不徹，得無復發徙﹖」湯曰：「縣官且順聽群臣言，猶復發徙之也。」惡，烏路翻。〕又言黑龍冬出，微行數出之應。」〔東萊郡黑龍出，人以問湯，曰：「是所謂玄門開；微行數出，出入不時，故龍以非時出也。」數，所角翻。〕廷尉奏「湯非所宜言，大不敬。」詔以湯有功，〔有斬郅支功。〕免為庶人，徙邊。\n\n 　　上以趙后之立也，淳于長有力焉，故德之，乃追顯其前白罷昌陵之功，下公卿，議封長。〔下，遐稼翻。〕光祿勳平當以為：「長雖有善言，不應封爵之科。」〔姓譜：平，齊相晏平仲之後；一曰：韓哀侯少子婼食采平邑，因以為氏。高祖之法，非有功不侯。〕當坐左遷鉅鹿太守。上遂下詔，以常侍閎、衛【章：十四行本「衛」上有「侍中」二字；乙十一行本同；孔本同。】尉長首建至策，〔師古曰：閎，王閎也。〕賜長、閎爵關內侯。\n\n 　　初，少府陳咸，衛尉逢信，官簿皆在翟方進之右；〔逢，皮江翻，姓也；古有逢蒙。師古曰：簿，謂伐閱也。簿，音主簿之簿。〕方進晚進，為京兆尹，與咸厚善。及御史大夫缺，三人皆名卿，俱在選中，而方進得之。會丞相薛宣得罪，與方進相連，上使五二千石雜問丞相、御史，〔晉灼曰：大臣獄重，故以秩二千石者五人詰責之。〕咸詰責方進，冀得其處，方進心恨。〔詰，去吉翻。〕陳湯素以材能幸於王鳳及王音，咸、信皆與湯善，湯數稱之於鳳、音所，〔數，所角翻。〕以此得為九卿。及王商黜逐湯，方進因奏「咸、信附會湯以求薦舉，苟得無恥，」皆免官。〔考異曰：咸、信免官皆在明年以後，因陳湯事連言之。〕\n\n 　　是歲，琅邪太守朱博為左馮翊。博治郡，常令屬各用其豪桀以為大吏，文、武從宜。〔師古曰：各因其材而任之。治，直之翻。〕縣有劇賊及他非常，博輒移書以詭責之，其盡力有效，必加厚賞；懷詐不稱，誅罰輒行。〔師古曰：稱，副也。稱，尺證翻。〕以是豪強懾服，事無不集。〔懾，之涉翻。〕\n\n 　　初，帝用匡衡議，罷甘泉泰畤，〔事見上卷建始元年。〕其日，大風壞甘泉竹宮，〔武帝以正月上辛有事甘泉圜丘，自竹宮而望拜。韋昭曰：以竹為宮，天子居中。師古曰：漢舊儀，竹宮去壇三里。壞，音怪。〕折拔畤中樹木十圍以上百餘。〔折，而設翻。〕帝異之，以問劉向；對曰：「家人尚不欲絕種祠，〔師古曰：家人，謂庶人之家也。種祠，繼嗣所傳祠也。〕況於國之神寶舊畤！且甘泉、汾陰及雍五畤始立，皆有神祇感應，然後營之，非苟而已也。〔武帝祠泰一於甘泉，夜常有神光如流星集于祠壇。汾陰男子公孫滂洋等見汾旁有光如絳，上遂立后土祠於汾陰脽上。文帝十四年，黃龍見成紀，始幸雍，郊見五畤。〕武、宣之世奉此三神，禮敬敕備，神光尤著。祖宗所立神祇舊位，誠未易動。〔易，以豉翻。〕前始納貢禹之議，後人相因，多所動搖。〔元帝時，貢禹建言，漢家祭祀多不應古禮；韋玄成、匡衡等因之。〕易大傳曰：『誣神者殃及三世。』恐其咎不獨止禹等！」上意恨之，〔師古曰：恨，悔也。〕又以久無繼嗣，冬，十月，庚辰，上白太后，令詔有司復甘泉泰畤、汾陰后土如故，及雍五畤、陳寶祠、長安及郡國祠著明者，皆復之。\n\n 　　是時，上以無繼嗣，頗好鬼神、方術之屬，〔好，呼到翻。〕上書言祭祀方術得待詔者甚眾，祠祭費用頗多。谷永說上曰：〔說，輸芮翻。〕「臣聞明於天地之性，不可惑以神怪；知萬物之情，不可罔以非類。〔師古曰：罔，猶蔽。余謂罔，欺也，欺人以所無曰罔。〕諸背仁義之正道，〔背，蒲妹翻。〕不遵五經之法言，而盛稱奇怪鬼神，廣崇祭祀之方，求報無福之祠，及言世有仙人，服食不終之藥，遙興輕舉、〔如淳曰：遙，遠也。興，舉也。師古曰：興，起也，謂起而遠去也。〕黃冶變化之術者，〔晉灼曰：黃者，鑄黃金也。道家言，冶丹沙令變化，可鑄作黃金也。〕皆姦人惑眾，挾左道，懷詐偽，以欺罔世主，〔師古曰：左道，邪僻之道，非正義也。王制曰：執左道以亂政者殺。〕聽其言，洋洋滿耳，若將可遇，〔師古曰：洋洋，美盛之貌。洋，音羊，又音祥。〕求之，盪盪如係風捕景，終不可得。〔師古曰：盪盪，空曠之貌也。盪，音蕩。景，影也。〕是以明王距而不聽，聖人絕而不語。〔師古曰：謂孔子不語怪神。〕昔秦始皇使徐福發男女入海求神采藥，因逃不還，天下怨恨。〔事見秦始皇紀。〕漢興，新垣平、〔事見文帝紀。〕齊人少翁、公孫卿、欒大等〔事見武帝紀。〕皆以術窮詐得，誅夷伏辜。〔師古曰：詐得，謂主上得其詐偽之情。〕唯陛下距絕此類，毋令姦人有以窺朝者！」〔朝，直遙翻。〕上善其言。\n\n 　　十一月，尉氏男子樊並等十三人謀反，〔地理志，尉氏縣屬陳留郡。應劭曰：古獄官曰尉氏，鄭之別獄也。臣瓚曰：鄭大夫尉氏之邑，故遂以為邑名。師古曰：鄭大夫尉氏，亦以掌獄之官故為族耳；應說是也。〕殺陳留太守，劫略吏民，自稱將軍；徒李譚、稱忠、鍾祖、訾順共殺並，以聞，皆封為侯。〔姓譜：稱，平聲。漢功臣表有新山侯稱忠。楚有鍾儀、鍾建，又有知音鍾子期。訾，即移翻；何氏姓苑云：今齊人，本姓祭氏。譚，延鄉侯。忠，新山侯。祖，童鄉侯。順，樓虛侯。考異曰：本紀云五人，而功臣表止有四人，蓋紀誤。〕\n\n 　　十二月，山陽鐵官徒蘇令等二百二十八人攻殺長吏，盜庫兵，自稱將軍；〔地理志，山陽郡有鐵官。〕經郡國十九，殺東郡太守及汝南都尉。汝南太守嚴訢捕斬令等。遷訢為大司農。〔師古曰：訢，與欣同。〕\n\n 　　故南昌尉九江梅福上書曰：〔地理志，南昌縣屬豫章郡。後漢志：尉，主盜賊；凡有賊發，主名不立，則推索行尋，按察姦宄，以起端緒。〕「昔高祖納善若不及，從諫如轉圜，〔師古曰：不及，恐失之也。轉圜者，言其順易也。〕聽言不求其能，舉功不考其素，〔師古曰：直取其功，不論其舊行及所從來也。〕陳平起於亡命而為謀主，韓信拔於行陳而建上將；〔事並見高帝紀。行，戶剛翻。陳，讀曰陣。〕故天下之士雲合歸漢，〔師古曰：言四面而至。〕爭進奇異，知者竭其策，〔知，讀曰智；下同。〕愚者盡其慮，勇士極其節，怯夫勉其死。合天下之知，并天下之威，是以舉秦如鴻毛，取楚若拾遺，〔師古曰：鴻毛，論輕；拾遺，言其易也。〕此高祖所以無敵於天下也。孝武皇帝好忠諫，說至言，〔好，呼到翻。說，讀曰悅。〕出爵不待廉、茂，〔廉、茂，孝廉、秀才也。光武諱秀，改為茂才。〕慶賜不須顯功，〔師古曰：謂諫爭合意，即得爵賜，不由薦舉及軍功也。廉，廉吏也。茂，茂材也。〕是以天下布衣各厲志竭精以赴闕庭，自衒鬻者不可勝數，〔師古曰：衒，行賣也。鬻，亦賣也。衒，音州縣之縣，又音工縣翻。勝，音升。〕漢家得賢，於此為盛。使孝武皇帝聽用其計，升平可致，〔張晏曰：民有三年之儲曰升平。〕於是積尸暴骨，快心胡、越，故淮南王安緣間而起；〔間，古莧翻；下同。〕所以計慮不成而謀議泄者，以眾賢聚於本朝，故其大臣勢陵，不敢和從也。〔事見武紀。師古曰：本朝，謂漢朝也。大臣，謂淮南相、內史之屬也。服虔曰：臣勢陵君。和，戶臥翻。〕方今布衣乃窺國家之隙，見間而起者，蜀郡是也。〔孟康曰：鴻嘉中廣漢男子鄭躬等反是也。〕及山陽亡徒蘇令之群，蹈藉名都、大郡，〔賢曰：前書曰：十二萬戶為大郡。〕求黨與，索隨和，而無逃匿之意，〔李奇曰：求索與己和及隨己者。原父曰：漢氏世寶隨和珠玉，謂匹夫至欲求索此物，所謂與上爭衡也。索，山客翻。〕此皆輕量大臣，無所畏忌，〔量，音良。〕國家之權輕，故匹夫欲與上爭衡也。\n\n 　　士者，國之重器；得士則重，失士則輕。詩云：『濟濟多士，文王以寧。』〔師古曰：詩大雅文王之詩也。濟濟，盛貌也。言文王能多用賢人，故邦國得以安寧也。濟，子禮翻。〕廟堂之議，非草茅所言也；〔漢書「所」字下有「當」字。〕臣誠恐身塗野草，尸并卒伍，故數上書求見，輒報罷。〔福去南昌歸壽春，數因縣道上書，求假軺傳，詣行在所條對急政；輒報罷。數，所角翻。見，賢遍翻。〕臣聞齊桓之時，有以九九見者，桓公不逆，欲以致大也。今臣所言，非特九九也；陛下距臣者三矣，此天下士所以不至也。昔秦武王好力，任鄙叩關自鬻；〔事見三卷周赧王七年。周禮司關，凡四方之賓客叩關者，則為之告。註曰：叩關，謂謁關人也。疏曰：叩，猶至也。好，呼到翻。〕繆公行霸，由余歸德。〔秦繆公開霸業，由余自西戎歸之。繆，讀曰穆。〕今欲致天下之士，民有上書求見者，輒使詣尚書問其所言，言可采取者，秩以升斗之祿，賜以一束之帛，若此，則天下之士，發憤懣，〔懣，音悶。〕吐忠言，嘉謀日聞於上，天下條貫，國家表裏，爛然可睹矣。〔師古曰：爛然，分明之貌也。〕\n\n 　　夫以四海之廣，士民之數，〔數，趨玉翻。〕能言之類至眾多也；然其雋桀指世陳政，言成文章，質之先世【章：十四行本「世」作「聖」；乙十一行本同；孔本同；張校同。】而不繆，施之當世合時務，若此者亦無幾人。〔師古曰：無幾，言不多也。幾，音居豈翻。〕故爵祿束帛者，天下之砥石，高祖所以厲世摩鈍也。〔師古曰：砥，細石也；音之履翻，又音祇。〕\n\n 　　孔子曰：『工欲善其事，必先利其器。』〔師古曰：論語載孔子之言也。工以諭國政，利器諭賢材。〕至秦則不然，張誹謗之罔以為漢敺除，〔為，于偽翻。〕倒持泰阿，授楚其柄。〔師古曰：太阿，劍名，歐冶所鑄也。言秦無道，令陳涉、項羽乘間而發，譬倒持劍，以把授人也。〕故誠能勿失其柄，天下雖有不順，莫敢觸其鋒，此孝武皇帝所以辟地建功，為漢世宗也。〔師古曰：辟，讀曰闢。〕\n\n 　　今陛下既不納天下之言，又加戮焉。夫鳶鵲遭害，則仁鳥增逝，〔師古曰：鳶，鴟也。仁鳥，鸞鳳也。鳶，音緣。〕愚者蒙戮，則智士深退。間者愚民上書，多觸不急之法，〔師古曰：言以其所言為不急而罪之。〕或下廷尉而死者眾。〔下，遐稼翻；下同。〕自陽朔以來，天下以言為諱，朝廷尤甚，〔懲王章之死也。師古曰：防人之口，法禁嚴切也。〕群臣皆承順上指，莫有執正。何以明其然也﹖取民所上書，陛下之所善，試下之廷尉，廷尉必曰『非所宜言，大不敬，』以此卜之，一矣。故京尹王章，資質忠直，敢面引廷爭，〔爭，讀曰諍。〕孝元皇帝擢之，以厲具臣而矯曲朝；〔元帝初，擢章為左曹、中郎將。師古曰：具臣，具位之臣，無益者也。矯，正也。朝，直遙翻。〕及至陛下，戮及妻子；〔事見上卷陽朔元年。〕且惡惡止其身，〔公羊傳：惡惡止其身，善善及子孫。〕王章非有反畔之辜而殃及室家，〔言王章妻子坐徙也。孔穎達曰：左傳曰：男有室，女有家。謂男處妻之室，女安夫之家，夫婦共為家室。故謂夫婦家室之道為室家也。〕折直士之節，〔折，而設翻。〕結諫臣之舌。群臣皆知其非，然不敢爭，天下以言為戒，最國家之大患也！\n\n 　　願陛下循高祖之軌，杜亡秦之路，除不急之法，下無諱之詔，博覽兼聽，謀及疏賤，令深者不隱，遠者不塞，所謂『辟四門，明四目』也。〔師古曰：虞書舜典曰：「闢四門，明四目。」言開四門以致眾賢，則明視於四方也。塞，悉則翻。辟，讀曰闢。〕往者不可及，來者猶可追。方今君命犯而主威奪，〔師古曰：君命犯者，謂大臣犯君之命。〕外戚之權，日以益隆。陛下不見其形，願察其景！建始以來，日食、地震，以率言之，三倍春秋，水災亡與比數，〔師古曰：言其極多，不可比校而數也。亡，讀曰無。〕陰盛陽微，金鐵為飛，此何景也﹖〔張晏曰：河平二年，沛郡鐵官鑄鐵如星飛，上去權、臣用事之異也。蘇林曰：言之不從，是謂不又，則金不從革。景，象也；何象，言將危亡也。為，于偽翻。〕漢興以來，社稷三危：呂，霍，上官；皆母后之家也。親親之道，全之為右，〔師古曰：務全安之，此為上。〕當與之賢師良傅，教以忠孝之道；今乃尊寵其位，授以魁柄，〔師古曰：以斗為諭也。斗身為魁。〕使之驕逆，至於夷滅，〔師古曰：夷，平也，謂平除之。〕此失親親之大者也。自霍光之賢，不能為子孫慮，故權臣易世則危。書曰『毋若火，始庸庸。』〔師古曰：周書洛誥之辭也。庸庸，微小貌也。言火始微小，不早撲滅，則至熾盛；大臣貴擅，亦當早圖，黜其權也。〕勢陵於君，權隆於主，然後防之，亦無及已！」〔師古曰：已語終辭。〕上不納。\n\n 　　 \n",
    "资治通鉴第三十二卷-汉纪二十四": "　　汉纪二十四　起著雍涒滩，尽昭阳赤奋若，凡六年。\n\n 　　孝成皇帝中\n\n 　　永始四年（戊申、前一三）\n\n 　　春，正月，上行幸甘泉，郊泰畤；大赦天下。三月，行幸河東，祠后土。\n\n 　　夏，大旱。\n\n 　　四月，癸未，長樂臨華殿、未央宮東司馬門皆災。〔師古曰：東面之司馬門也。樂，音洛。〕六月，甲午，霸陵園門闕災。\n\n 　　秋，七月，辛未晦，日有食之。\n\n 　　冬，十一月，庚申，衛將軍王商病免。\n\n 　　梁王立驕恣無度，〔立，梁孝王武八世孫也。〕至一日十一犯法。相禹奏「立對外家怨望，有惡言。」〔梁相，名禹。相，息相翻。〕有司按驗，因發其與姑園子姦事，奏「立禽獸行，請誅。」〔漢法，內亂為禽獸行。行，下孟翻。〕太中大夫谷永上書曰：「臣聞禮，天子外屏，不欲見外也；〔師古曰：屏，謂當門之牆，以屏蔽者也。外屏，於門外為之。〕是以帝王之意，不窺人閨門之私，聽聞中冓之言。〔韓詩云：中冓，中夜。應劭曰：中冓，材冓在堂之中也。晉灼曰：魯詩以為夜也。師古曰：冓，謂舍之交積材木也。應說近之。冓，音工豆翻。〕春秋為親者諱。〔春秋公羊傳：閔元年，齊仲孫來。齊仲孫者何﹖公子慶父也。公子慶父則曷為謂之齊仲孫﹖外之也。曷為外之﹖春秋為親者諱。為，于偽翻；下同。〕今梁王年少，〔少，詩照翻；下同。〕頗有狂病，始以惡言按驗，既無事實，而發閨門之私，非本章所指。王辭又不服，猥強劾立，傅致難明之事，〔劾，戶概翻。師古曰：傅，讀曰附。〕獨以偏辭成罪斷獄，〔斷，丁亂翻。〕無益於治道；〔治，直吏翻。〕汙衊宗室〔汙，烏故翻。孟康曰：衊，音漫。師古曰：衊，音秣，謂塗染也。〕以內亂之惡，披布宣揚於天下，非所以為公族隱諱，〔為，于偽翻；下為公同。〕增朝廷之榮華，昭聖德之風化也。臣愚以為王少而父同產長，〔姑者，父之同產。長，知兩翻。〕年齒不倫；梁國之富足以厚聘美女，招致妖麗；〔妖，巧也，艷也，好也。妖，於驕翻。〕父同產亦有恥辱之心；〔師古曰：言其姑亦當自恥，必不與姦。〕按事乃驗問惡言，〔師古曰：本所問者，怨望朝廷之言也。〕何故猥自發舒！〔言何為而自發內亂之事。〕以三者揆之，殆非人情，疑有所迫切，過誤失言，文吏躡尋，不得轉移。〔躡尋者，謂躡其失言之後，而尋其內亂之跡也。〕萌芽之時，加恩勿治，上也。〔如淳曰：覆蓋之，則計之上。治，直之翻；下同。〕既已按驗舉憲，〔舉憲者，舉以法也。〕宜及王辭不服，詔廷尉選上德通理之吏更審考清問，〔上，與尚同。書呂刑：皇帝清問下民。孔安國曰：清問，詳問也。馬曰：清，訊。〕著不然之效，定失誤之法，〔著，明也。效，驗也。明其事之不然，具有證驗也。失誤，謂誤入人罪為失。〕而反命於下史，〔師古曰：使者還，反以清白之狀付有司也。〕以廣公族附疏之德，〔附疏者，使疏屬親附也。〕為宗室刷汙亂之恥，〔師古曰：刷，謂拭，刷除之也，言所劣翻。〕甚得治親之誼。」天子由是寢而不治。\n\n 　　是歲，司隸校尉蜀郡何武為京兆尹。〔姓譜：何，出自周成王母弟唐叔虞；後封於韓；韓滅，子孫分散，江、淮間音以「韓」為「何」，字隨音變，遂為何氏。〕武為吏，守法盡公，進善退惡，所居無赫赫名，去後常見思。\n\n 　　元延元年（己酉、前一二）\n\n 　　春，正月，己亥朔，日有食之。\n\n 　　壬戌，王商復為大司馬、衛將軍。〔商去年以病免，今復位。〕\n\n 　　三月，上行幸雍，祠五畤。〔雍，於用翻。畤，音止。〕\n\n 　　夏，四月，丁酉，無雲而雷；〔劉向曰：雷前託於雲，猶君之託於臣，陰陽之合也。人君不恤天下，萬民有怨畔之心，故無雲而雷。〕有流星從日下東南行，四面燿燿如雨，自晡及昏而止。\n\n 　　赦天下。\n\n 　　秋，七月，有星孛于東井。〔孛，蒲內翻。〕\n\n 　　上以災變，博謀群臣。北地太守谷永對曰：「王者躬行道德，承順天地，則五徵時序，〔五徵，即洪範之八庶徵，曰雨、曰暘、曰寒、曰燠、曰風也。〕百姓壽考，符瑞並降；失道妄行，逆天暴物，則咎徵著郵，〔洪範之常雨、常暘、常寒、常燠、常風，為咎徵著明也。天見咎徵，以明著人君之過也。師古曰：郵，與尤同。尤，過也。〕妖孽並見，〔洪範五行傳說曰：凡草木之類謂之妖；妖，猶夭胎，言尚微也。蟲豸之類謂之孽；孽則芽孽矣。見，賢遍翻。〕饑饉荐臻；終不改寤，惡洽變備，不復譴告，更命有德。〔如魯哀禍大天不降譴是也。復，扶又翻。更，工衡翻。〕此天地之常經，百王之所同也。加以功德有厚薄，期質有脩短，時世有中季，〔師古曰：中，讀曰仲。〕天道有盛衰。陛下承八世之功業，〔八世，高、惠、文、景、武、昭、宣、元。〕當陽數之標季，〔孟康曰：陽九之末季也。師古曰：標，音必遙翻。〕涉三七之節紀，〔孟康曰：至平帝，乃三七二百一十歲之厄，今已涉向其節紀。〕遭無妄之卦運，〔應劭曰：天必先雲而後雷，雷而後雨；而今無雲而雷。無妄者，無所望也。萬物無所望於天，災異之最大者也。師古曰：取易之無妄卦為義。項安世曰：古妄與望通，秦、漢言无妄，皆無望也。朱英之說黃歇與揚子法言皆然。故太玄去準无妄，謂其無所復望也。在易則自為誠妄之妄。〕直百六之災総，〔易九繍曰：切入元，百六陽九。孟康曰：易傳也。所謂陽九之繍，百六之會也。初入元，百六歲有繍者，則前元之餘氣也。師古曰：直，當也。孔穎達曰：凡水旱之歲，曆運有常。按律曆志云：十九歲為一章，四章為一部，二十部為一統，三統為一元。則一元有四千五百六十歲。初入元一歲有陽九，謂旱九年。次三百七十四歲陰九，謂水九年。以一百六歲并三百七十四歲為四百八十歲，註云，六乘八之數。次四百八十歲有陽九，謂旱九年。次七百二十歲陰七，謂水七年。次七百二十歲陽七，謂旱七年。又註云：七百二十者，九乘八之數次六百歲陰五，謂水五年。次六百歲陽五，謂旱五年。註云：六百歲者，以八乘八，八八六十四。又以七乘八，七八五十六，相并為一千二百歲。於易七、八不變，氣不通，故合而數之，各得六百歲。次四百八十歲陰三，次四百八十歲陽三，除入元至陽三，除去災歲，總有四千五百六十年。其災歲，兩個陽九年，一個陰九年，一個陰、陽各七年，一個陰、陽各五年，一個陰、陽各三年，總有五十七年，并前四千五百六十年，通為四千六一十七歲。此一元之氣終矣。此是陰陽水旱之大數也。所以正用七、八、九、六相乘者，以水數六，火數七，木數八，金數九，此交互相乘也。以七、八、九、六陰陽之數自然，故有九年、七年、五年、三年之災。〕三難異科，雜焉同會；〔師古曰：雜，謂相參也。一曰，雜，音先合翻。雜焉，總萃。難，乃旦翻。〕建始元年以來，二十載間，〔載，子亥翻。〕群災大異，交錯鋒起，多於春秋所書。內則為深宮後庭，將有驕臣悍妾、醉酒狂悖卒起之敗，〔驕臣，指淳于長等。悍妾，指趙昭儀姊弟也。悍，下罕翻，又侯旰翻。師古曰：卒，讀曰猝。悖，蒲內翻，又蒲沒翻。〕北宮苑囿街巷之中、臣妾之家幽閒之處〔苑，園也。孔穎達曰：有蕃曰園，有牆曰囿；園、囿大同，蕃、牆異耳。囿者，域養禽獸之處。園者，種菜殖果之處。毛晃曰：苑，亦以養禽獸。直曰街，曲曰巷。師古曰：閒，讀曰閑。〕徵舒、崔杼之亂；〔陳靈公淫于夏姬，數如其家；夏姬之子徵舒病之，自廄射而殺之。齊莊公通于崔杼之妻姜氏，數如崔氏；杼伏甲殺之。事並見左傳。此指帝微行，將有徵舒、崔杼之禍也。〕外則為諸夏下土，將有樊並、蘇令、陳勝，項梁奮臂之禍。〔樊並、蘇令事見上卷永始三年。陳勝、項梁事見七卷秦二世元年。夏，戶雅翻；下同。〕安危之分界，宗廟之至憂，〔師古曰：分，音扶問翻。〕臣永所以破膽寒心，豫言之累年。下有其萌，然後變見於上，〔見，賢遍翻。〕可不致慎！禍起細微，姦生所易。〔易，輕也，忽也。言姦生於所輕忽也。易，以豉翻。〕願陛下正君臣之義，無復與群小媟黷宴飲；〔師古曰：媟，狎也，音私列翻。黷，汙也。復，扶又翻；下同。〕勤三綱之嚴，〔師古曰：三綱，君臣、父子、夫婦也。余按君為臣綱，父為子綱，夫為婦綱，所謂嚴也。〕修後宮之政，抑遠驕勡之寵，崇近婉順之行；〔遠，于願翻。近，其靳翻。行，下孟翻。〕朝覲法駕而後出，〔朝，直遙翻。〕陳兵清道而後行，無復輕身獨出，飲臣妾之家。三者既除，內亂之路塞矣。〔三者，謂微行、崇飲、好色也。塞，悉則翻。〕諸夏舉兵，萌在民饑饉而吏不恤，興於百姓困而賦斂重，發於下怨離而上不知。〔永書曰：諸夏舉兵，以火角為期。蓋言已有其萌，而將至於興發也。斂，力贍翻。〕傳曰：『飢而不損，茲謂泰，厥咎亡。』〔師古曰：洪範傳之辭。余按五行志，蓋京房易傳之辭也。〕比年郡國傷於水災，禾麥不收，〔禾，粟苗也，又稼之總名。比，毗至翻。〕宜損常稅之時，〔謂此時宜減稅也。〕而有司奏請加賦，甚繆經義，逆於民心，市怨趨禍之道也。〔趨，讀曰趣，與促同。〕臣願陛下勿許加賦之奏，益減奢泰之費，流恩廣施，〔施，式豉翻。〕振贍困乏，敕勸耕桑，以慰綏元元之心，諸夏之亂庶幾可息！」〔贍，而豔翻。幾，居希翻，又巨衣翻。〕\n\n 　　中壘校尉劉向〔武帝置中壘校尉，掌北軍壘門之內，又外掌西域，八校尉之首也。〕上書曰：「臣聞帝舜戒伯禹『毋若丹朱傲』，〔師古曰：事見虞書益稷篇。丹朱，堯子也。敖，讀曰傲。仲馮曰：此禹戒舜之語。非舜戒禹之辭也。上，時掌翻。〕周公戒成王『毋若殷王紂』，〔尚書無逸篇：周公戒成王曰：毋若殷王紂之迷亂，酗于酒德哉！〕聖帝明王常以敗亂自戒，不諱廢興，故臣敢極陳其愚，唯陛下留神察焉！\n\n 　　謹按春秋二百四十二年，日食三十六，〔師古曰：從隱公元年至哀公十四年獲麟，凡二百四十二年。日食三十六，謂隱三年二月己巳，桓三年七月壬辰朔，十七年 十月朔，莊十八年三月，二十五年六月辛未朔，二十六年十二月癸亥朔，三十年九月庚午朔，僖五年九月戊申朔，十二年三月庚午，十五年五月，文元年二月己亥 朔，十五年六月辛丑朔，宣八年七月甲子，十年四月丙辰，十七年六月癸卯，成十六年六月丙寅朔，十七年十二月丁巳朔，襄十四年二月乙未朔，十五年秋八月丁 巳，二十年冬十月丙辰朔，二十一年九月庚戌朔，冬十月庚辰朔，二十三年二月癸酉朔，二十四年秋七月甲子朔，八月癸巳朔，二十七年冬十二月乙亥朔，昭七年夏 四月甲辰朔，十五年六月丁巳朔，十七年六月甲戌朔，二十一年秋七月壬午朔，二十二年十二月癸酉朔，二十四年夏五月乙未朔，三十一年十二月辛亥朔，定五年正 月辛亥朔，十二年十一月丙寅朔，十五年八月庚辰朔也。〕今連三年比食，〔比，毗至翻。〕自建始以來， 二十歲間而八食，率二歲六月而一發，古今罕有。〔建始三年十二月戊申朔，河平元年四月癸亥晦，三年八月乙卯晦，四年三月癸丑朔，陽朔元年二月丁未晦，永始二 年二月乙酉晦，三年正月己卯晦，四年七月辛未晦，凡八食，而是年春正月己亥又不預比數。〕異有小大希稠，占有舒疾緩急，觀秦、漢之易世，覽惠、昭之無後，察昌邑之不終，視考宣之紹起，皆有變異著於漢紀。天之去就，豈不昭昭然哉！〔按向書曰：秦始皇之末至二世時，日月薄食，山林淪亡，辰星出於四孟，太白經天而行，無雲而雷，枉矢夜光，熒惑襲月，缋火燒宮，野禽戲庭，都門內崩，長人見臨洮，石隕于東郡，星孛大角，大角以亡。及項籍之敗，亦孛大角。漢之入秦，五星聚于東井，得天下之象也。孝惠時有雨血、日食於衝、滅光星見之異。孝昭時有太山臥石自立，上林僵柳復起，大星如月西行，眾星隨之，此為特異，孝宣興起之表。天狗夾漢而西，久陰不雨者二十餘日，昌邑不終之異也。〕臣幸得託末屬，誠見陛下寬明之德，冀銷大異而興高宗、成王之聲，〔向書曰：高宗、成王亦有雊雉、拔木之變，能思其故，故高宗有百年之福，成王有復風之報，向之所以望帝者如此。〕以崇劉氏，〔崇，增高也。謂增高劉氏之業，愈巍巍也。〕故懇懇數奸死亡之誅！〔師古曰：懇懇，款誠之意也。奸，犯也。數，所角翻。奸，音干。〕天文難以相曉，臣雖圖上，猶須口說，然後可知；願賜清燕之閒，指圖陳狀！」上輒入之，〔師古曰：謂召入也。上，時掌翻。閒，讀曰閑；又如字。上輒之上，如字。〕然終不能用也。〔考異曰：向傳云：星孛東井，岷山崩，向懷不能已，上此奏。按岷山崩在三年，此奏云「自建始以來，二十歲間而食八，率二歲六月而一發」，則上此奏當在今年也。胡旦亦載之三年。余按劉向傳，若以星孛東井為據，則上奏當在今年。若以岷山崩為據，則上奏當在三年。若以二十歲間日八食為據，則上奏當在去年。然向言「日食之變率二歲六月而一發」，以班書考之， 自建始三年十二月至河平元年四月，則一年五月而食；至四年三月癸丑朔則纔一年而食；又至陽朔元年二月丁未晦則又期年而食；永始元年九月丁巳晦，志書食而紀 不書；至二年二月乙酉晦，則凡九期，而志所書永始元年九月丁巳晦不計也。又至永始三年正月己卯晦，則未及一期而食。又至四年七月辛未晦，則一年六月而食。 向所謂率二歲六月而一發，亦通二十歲而約言之耳。自建始三年至今年，以紀考之則九食，以志考之則十食，此其差異又未有所折哀也。〕\n\n 　　紅陽侯立舉陳咸方正；對策，拜為光祿大夫、給事中。丞相方進復奏「咸前為九卿，坐為貪邪免，〔咸免見上卷永始二年。復，扶又翻。〕不當蒙方正舉，備內朝臣」，〔孟康曰：內朝，中朝也。大司馬、前、後、左、右將軍、侍中、常侍、散騎、諸吏、給事中為中朝官；丞相以下至六百石，為外朝官也。〕并劾「紅陽侯立選舉故不以實。」〔漢制，列侯選舉不以實，削封戶。劾，戶概翻；下同。〕有詔免咸，勿劾立。\n\n 　　十二月，乙未，王商為大將軍。辛亥，商薨。其弟紅陽侯立次當輔政；先是立使客因南郡太守李尚占墾草田數百頃，〔先，悉薦翻。據孫寶傳：占墾草田，頗有民所假少府陂澤，略皆開發。師古曰：隱度而取之也。草田，荒田也。舊為陂澤，本屬少府，其後以假百姓，百姓皆已田之。而立總謂為草田，占云新自墾。占，音之贍翻。百畝為頃。〕上書以入縣官，〔師古曰：立上書云：新墾得此田，請以入官也。〕貴取其直一億【章：十四行本「億」作「萬」；乙十一行本同；孔本同；退齋校同。】萬以上，〔師古曰：直，價直也。貴者，增於時價。〕丞相司直孫寶發之，上由是廢立，而用其弟光祿勳曲陽侯根。庚申，以根為大司馬、驃騎將軍。〔考異曰：荀紀云「十一月」，成紀云「十二月」。按是歲十一月甲子朔，無乙未、辛亥、庚申。荀悅誤。今按考異又有揚雄待詔一條，註云：雄傳云：「車騎將軍王音奇其文雅，薦雄待詔。」按雄自序云：「上方郊祠甘泉泰畤，召雄待詔承明之庭，奏甘泉賦。其十二月，奏羽獵賦。」事在今年。時王音卒已久，蓋王根也。胡旦遂誤以為曲陽侯云。余按曲陽侯即王根也。王音則封安陽侯。〕\n\n 　　特進、安昌侯張禹請平陵肥牛亭地；〔師古曰：肥牛，亭名。禹欲得置亭之處為冢塋。〕曲陽侯根爭，以為此地當平陵寢廟，衣冠所出游道，宜更賜禹他地。〔請別以地賜之。更，工衡翻。〕上不從，卒以賜禹。〔卒，子恤翻。〕根由是害禹寵，數毀惡之。〔數，所角翻；下同。師古曰：惡，謂言其過惡。依顏註，惡，當讀如字；後凡毀惡之惡皆同音。〕天子愈益敬厚禹，每病，輒以起居聞，〔師古曰：謂其飲食寢臥之增損。〕車駕自臨問之，上親拜禹牀上，禹頓首謝恩；禹小子未有官，禹數視其小子；上即禹牀下拜為黃門郎、給事中。〔即，就也。〕禹雖家居，以特進為天子師，國家每有大政，必與定議。〔師古曰：與，讀曰豫。余謂與，讀如字，言天子與禹定其可否也。〕\n\n 　　時吏民多上書言災異之應，譏切王氏專政所致，〔上，時掌翻。〕上意頗然之，未有以明見；〔未能灼見人言之當否也。〕乃車駕至禹弟，〔弟，與第同，舍也，宅也。〕辟左右，〔師古曰：辟，讀曰闢。〕親問禹以天變，因用吏民所言王氏事示禹。禹自見年老，子孫弱，又與曲陽侯不平，恐為所怨，則謂上曰：「春秋日食、地震，或為諸侯相殺，夷狄侵中國。〔為，于偽翻。〕災變之意，深遠難見，故聖人罕言命，不語怪神，〔師古曰：罕，稀也。論語云：子罕言利與命與仁。又曰：子不語：怪、力、亂、神。〕性與天道，自子貢之屬不得聞，〔師古曰：論語稱子貢曰：夫子之言性與天道不可得而聞也。謂孔子未嘗言性命及天道。〕何況淺見鄙儒之所言。陛下宜修政事，以善應之，與下同其福喜，〔漢書張禹傳，「喜」作「善」。〕此經義意也。新學小生，亂道誤人，宜無信用，以經術斷之！」〔斷，丁亂翻。〕上雅信愛禹，由此不疑王氏。〔元帝師蕭望之，成帝師張禹，皆敬重之矣。元帝不能聽望之言疏許、史而去恭、顯，成帝則聽禹言而不疑王氏；望之以此殺身，禹以此苟富貴。漢祚中衰，實由此也。又，成帝之時，吏民猶譏切王氏；平帝之末，吏民以王莽不受新野田，上書者至四十八萬七千五百七十二人，何元、成之時吏民猶忠於漢，平帝之時吏民則附王氏也﹖政自之出久矣，人心能無從之乎！有國家者，尚監茲哉！〕後曲陽侯根及諸王子弟聞知禹言，皆喜說，遂親就禹。〔張氏安矣，劉氏危矣。說，讀曰悅。〕\n\n 　　故槐里令朱雲〔元帝時，雲為槐里令，坐論石顯廢錮，故稱故。〕上書求見，〔見，賢遍翻。〕公卿在前，雲曰：「今朝廷大臣，上不能匡主，下無以益民，皆尸位素餐，〔師古曰：尸，主也。素，空也。尸位者，不舉其事，但主其位而已。素餐者，德不稱官，空當食祿。〕孔子所謂『鄙夫不可與事君，苟患失之，亡所不至』者也！〔師古曰：論語所載孔子之言也。苟患失其寵祿，則言行僻邪，無所不至也。謹案孔子曰：鄙夫可與事君也與哉！其未得之也，患得之；既得之，患失之。苟患失之，無所不至矣！亡，與無同。〕臣願賜尚方斬馬劍，〔師古曰：尚方，少府之屬官也，作供御器物，故有斬馬劍；劍利，可以斬馬。〕斷佞一人頭以厲其餘！」〔斷，丁管翻。〕上問：「誰也﹖」對曰：「安昌侯張禹！」上大怒曰：「小臣居下訕上，〔蓋引用論語惡居下流而訕上之言。師古曰：訕，謗也，音所諫翻，又音刪。〕廷辱師傅，罪死不赦！」御史將雲下；雲攀殿檻，檻折。〔師古曰：檻，軒前欄也。折，而設翻。〕雲呼曰：「臣得下從龍逄、比干遊於地下，足矣！〔師古曰：呼，叫也，音火故翻。關龍逄，桀臣，王子比干，紂臣，皆以諫而死，故云然。逄，音皮江翻。〕未知聖朝何如耳！」〔師古曰：言殺直臣，其聲惡。余謂雲蓋言亦將如夏、殷之亡也。朝，直遙翻；下入朝同，每朝同。〕御史遂將雲去。〔將，如字，挾也，攜也。〕於是左將軍辛慶忌免冠，解印綬，叩頭殿下曰：「此臣素著狂宜於世，〔師古曰：著，表也。言此名久已章表。〕使其言是，不可誅；其言非，固當容之。臣敢以死爭！」慶忌叩頭流血；上意解，然後得已。〔言殺雲之事得止也。〕及後當治檻，〔治，直之翻。〕上曰：「勿易，因而輯之，以旌直臣！」〔師古曰：輯，與集同；謂補合之也。旌，表也。〕\n\n 　　匈奴搜諧單于將入朝；未入塞，病死。弟且莫車立，為車牙若鞮單于；以囊知牙斯為左賢王。〔單，音蟬。且，子余翻。車，尺遮翻。鞮，丁奚翻。〕\n\n 　　北地都尉張放到官數月，復徵入侍中。〔復，扶又翻；下同。〕太后與上書曰：「前所道尚未效，〔張晏曰：謂太后言，「班侍中，大將軍所舉，宜寵異之。」詳見上卷永始二年。〕富平侯反復來，其能默虖！」〔如淳曰：富平侯張放又來，太后安能默然不以為言。〕上謝曰：「請今奉詔！」上於是出放為天水屬國都尉；〔地理志，天水屬國都尉，治勇士縣。〕引少府許商、光祿勳師丹為光祿大夫，〔姓譜：師，古者掌樂之官，因以為氏。〕班伯為水衡都尉，並侍中，皆秩中二千石，每朝東宮，常從；〔從，才用翻。〕及大政，俱使諭指於公卿。〔使傳上指以諭公卿也。〕上亦稍厭游宴，復脩經書之業；〔上為太子時，好經書；及即位，幸酒，樂宴樂。今出放等，復脩經書業。〕太后甚悅。\n\n 　　是歲，左將軍辛慶忌卒。慶忌為國虎臣，〔爪牙扞禦之臣曰虎臣。〕遭世承平，匈奴、西域親附，敬其威信。\n\n 　　二年（庚戌，前一一）\n\n 　　春，正月，上行幸甘泉，郊泰畤。三月，行幸河東，祠后土。既祭，行遊龍門，〔師古曰：龍門山，在今蒲州龍門縣北。〕登歷觀，〔晉灼曰：歷觀，在河東蒲反縣。師古曰：歷山上有觀。觀，音古玩翻。〕陟西岳而歸。〔陟，登也。師古曰：西岳，華山也。〕\n\n 　　夏，四月，立廣陵孝王子守為王。〔廣陵孝王霸，厲王胥之子也，元帝初元二年紹封；傳子意，孫護人，薨，無後。今立守以紹封。考異曰：荀紀「守」作「憲」，今從漢書。〕\n\n 　　初，烏孫小昆彌安日為降民所殺，諸翕侯大亂；〔降，戶江翻。翕，許及翻。〕詔徵故金城太守段會宗為左曹、中郎將、光祿大夫，使安輯烏孫；〔陽朔中，會宗復為西域都護，終更而還，以擅發戊己校尉兵迎康居降者不遂，劾乏興，詔以贖論；拜金城太守，以病免，故曰金城太守。守，式又翻。〕立安日弟末振將為小昆彌，〔服虔曰：末振將，人姓名。師古曰：其名也；昆彌之弟，不可別舉姓也。考異曰：烏孫傳以末振將為安日弟，段會宗傳以為兄，「兄」字誤耳。〕定其國而還。〔還，從宣翻；又如字。〕時大昆彌雌栗靡勇健，末振將恐為所并，使貴人烏日領詐降，刺殺雌栗靡；〔刺，七亦翻。〕漢欲以兵討之而未能，遣中郎將段會宗立公主孫伊秩靡為大昆彌。〔公主，謂楚主解憂也。公主之孫，於雌栗靡為季父。〕久之，大昆彌、翕侯難栖殺末振將，安日子安犁靡代為小昆彌。漢恨不自誅末振將，復遣段會宗發戊己校尉諸國兵，〔復，扶又翻。校，戶教翻。〕即誅末振將太子番丘。〔即，就也。師古曰：番，音盤。〕會宗恐大兵入烏孫，驚番丘，亡逃不可得，即留所發兵墊婁地，〔服虔曰：墊，音墊総之墊。鄭氏曰：婁，音羸。師古曰：墊，音丁念翻。婁，音樓。〕選精兵三十弩〔李奇曰：三千人，人持一弩。〕徑至昆彌所在，召番丘，責以末振將之罪，即手劍擊殺番丘。〔手執劍曰手劍。記檀弓曰：子手弓，子射諸。手，守又翻。〕官屬以下驚恐，馳歸。小昆彌安犁靡勒兵數千騎圍會宗，會宗為言來誅之意，〔為言奉天子命來誅番丘之意。為，于偽翻。〕「今圍守殺我，如取漢牛一毛耳。〔司馬遷答任安書曰：假令僕伏法受誅，若九牛亡一毛，與螻蟻何異！自諭其身甚微也。〕宛王、郅支頭縣槀街，〔宛王事見二十一卷武帝太初三年。郅支事見二十九卷元帝建昭三年。宛，於元翻。〕烏孫所知也。」昆彌以下服，曰：「末振將負漢，誅其子可也，獨不可告我，令飲食之邪！」〔師古曰：飲，於禁翻。食，讀曰坔；下同。〕會宗曰：「豫告昆彌，逃匿之，為大罪。〔謂豫以誅番丘之事告昆彌，昆彌以叔姪之情必使番丘逃匿，漢欲誅之而昆彌匿之，則於漢為有大罪也。〕即飲食以付我，傷骨肉恩。〔若飲食之而使之就死，則於骨肉為傷恩。〕故不先告。」昆彌以下號泣罷去。〔號，戶刀翻。〕會宗還，奏事，天子賜會宗爵關內侯、黃金百斤。會宗以難栖殺末振將，奏以為堅守都尉。〔烏孫有大將、都尉各一人。以難栖能為雌栗靡復讎，堅守臣節，異於諸翕侯，故以「堅守」二字寵之。〕責大祿、大監雌栗靡見殺狀，奪金印、紫綬，更與銅、墨云。〔宣帝甘露三年，大祿大監賜金印、紫綬。〕末振將弟卑爰疐〔師古曰：疐，音竹二翻。〕本共謀殺大 昆彌，將眾八萬【章：十四行本「厲」下有「餘口」二字；乙十一行本同；孔本同；張校同；退齋校同。】北附康居，謀欲借兵兼并兩昆彌；〔卑爰疐自此強，其後 都護孫建襲殺之。將，即亮翻。〕漢復遣會宗與都護孫建并力以備之。〔復，扶又翻；下同。〕\n\n 　　自烏孫分立兩昆彌，漢用憂勞，且無寧歲。〔分立兩昆彌，見二十七卷宣帝甘露元年。〕時康居復遣子侍漢，〔元帝時，康居遣子入侍，陳湯上言其非王子。今復遣子入侍。〕貢獻，〔既遣子入侍，而又奉貢也。〕都護郭舜上言：〔此時郭舜為都護。平帝元始間，孫建始為都護。上，時掌翻。〕「本匈奴盛時，非以兼有烏孫、康居故也；及其稱臣妾，非以失二國也。〔言匈奴之強弱，不繫二國之叛服。〕漢雖皆受其質子，然三國內相輸遺，交通如故；〔三國，謂匈奴、烏孫、康居。質，音致。遺，于季翻。〕亦相候司，〔司，讀曰伺。〕見便則發：合不能相親信，離不能相臣役。以今言之，結配烏孫，竟未有益，反為中國生事。〔謂自武帝以來，以宗室女下嫁烏孫也。為，于偽翻。〕然烏孫既結在前，今與匈奴俱稱臣，義不可距。而康居驕黠，訖不肯拜使者；〔師古曰：訖，竟也。黠，戶八翻。〕都護吏至其國，坐之烏孫諸使下，王及貴人先飲食已，乃飲啗都護吏，〔師古曰：飲，音於禁翻。啗，音徒濫翻。〕故為無所省以夸旁國。〔師古曰：言故不省視漢使也。余謂夸者，自矜耀其能傲漢也。旁國，鄰國也。省，悉井翻。〕以此度之，何故遣子入侍﹖其欲賈市，為好辭之，詐也。〔謂特欲行賈以市易，其為好辭者，詐也。度，徒洛翻。賈，音古。〕匈奴，百蠻大國，〔師古曰：於百蠻中，最大國也。〕今事漢甚備；聞康居不拜，且使單于有悔自卑之意。〔師古曰：言單于見康居不事漢以為高，自以事漢為太卑而悔之也。〕宜歸其侍子，絕不復使，〔師古曰：不通使於其國也。使，疏吏翻。〕以章漢家不通無禮之國！」【章：顯著也。】漢為其新通，〔為，于偽翻。〕重致遠人，〔師古曰：以此聲名為重也。〕終羈縻不絕。\n\n 　　三年（辛亥、前一○）\n\n 　　春，正月，丙寅，蜀郡岷山崩，〔地理志，岷山，在蜀郡湔氐道西徼外。禹貢所謂岷山導江，即此山也。水經註曰：岷山，即瀆山，水曰瀆水，亦曰汶阜山，在氐道徼外，江水所導也。大江泉源發羊膊嶺下，緣崖散漫，小大百收，殆未濫觴，東南下百餘里，至白馬嶺西，歷天彭關，亦謂之天谷。天彭山兩山相對，其高若闕，謂之天彭門。江水自此以上至微弱，所謂其源濫觴者也。漢元延中，岷山崩，壅江水三日不流，即其處。岷，音武巾翻。〕壅江三日，江水竭。劉向大惡之，〔惡，音烏路翻；惡其徵異也。〕曰：「昔周岐山崩，三川竭，而幽王亡。〔周幽王二年，三川竭，岐山崩。師古曰：三川，涇、渭、洛也。洛，即漆、沮也。余按幽王時有是異，後卒為犬戎所殺。〕岐山者，周所興也。〔周自太王避狄去豳，而邑于岐山之下，周之王業遂興於此。〕漢家本起於蜀、漢，〔高帝始王漢中，起兵還定三秦，誅項羽，遂有天下。〕今所起之地，山崩川竭，星孛又及攝提、大角，從參至辰，〔天文志：房南眾星曰騎官，左角理，右角將。大角者，天王帝坐庭其兩旁，各有三星鼎足句之，曰攝提。攝提者，直斗杓所指，以建時節，故曰攝提格。晉天文志：參十星，於辰在申。至辰者，至大火也。自氐五度至尾九度，為大火，於辰在卯。如淳曰：孛星尾長及攝提大角，始發於參至辰也。孛，蒲內翻。參，疏簪翻。〕殆必亡矣！」\n\n 　　二月，丙午，封淳于長為定陵侯。〔恩澤侯表，定陵侯，國於汝南。〕\n\n 　　三月，上行幸雍，祠五畤。\n\n 　　上將大誇胡人以多禽獸，秋，命右扶風發民入南山，西自褒、斜，〔師古曰：褒、斜，南山二谷名。余按自秦川逕南山通漢中，南谷曰褒，北谷曰斜，徑五百里。斜，余遮翻。〕東至弘農，〔長安南山連延，東至弘農，今商、虢二州之山皆是也。〕南敺漢中，〔敺，與驅同。〕張羅罔罝罘，〔罔，與網同，古字通用。罝，音咨邪翻，兔礶也。罘，音房尤翻，翻車大網也。〕捕熊羆禽獸，〔熊似豕而大，黑色。羆似熊，黃白色，被髮人立，而絕有力。〕載以檻車，輸之長楊射熊館，〔師古曰：長楊宮中有射熊館。〕以罔為周阹，〔李奇曰：阹，遮禽獸圍陳也。師古曰：阹，音祛。〕縱禽獸其中，令胡人手搏之，自取其獲，上親臨觀焉。〔考異曰：成紀，「元延二年冬，行幸長楊宮，從胡客大校獵，宿萯陽宮，賜從官。」胡旦用之。按揚雄傳：祀甘泉、河東之歲，十二月，羽獵，雄上校獵賦；明年，從至射熊館還，上長楊賦。然則從胡客校獵當在今年；紀因去年冬有羽獵事，致此誤耳。〕\n\n 　　四年（壬子、前九）\n\n 　　春，正月，上行幸甘泉，郊泰畤。\n\n 　　中山王興、定陶王欣皆來朝，〔興，帝少弟。欣，帝弟定陶共王康之子。朝，直遙翻。〕中山王獨從傅，定陶王盡從傅、相、中尉。〔師古曰：三官皆從王入朝。相，息亮翻。〕上怪之，以問定陶王，對曰：「令：諸侯王朝，得從其國二千石。傅、相、中尉，皆國二千石，故盡從之。」上令誦詩，通習，能說。〔師古曰：說其義也。〕他日，問中山王：「獨從傅在何法令﹖」不能對；令誦尚書，又廢；〔師古曰：中忘之也。法令，力政翻。令誦，力呈翻。〕及賜食於前，後飽；起下，韈係解。〔師古曰：食而獨在後飽；及起，又韈係解也。韈，音武伐翻。余謂賜食於君前，禮主於敬，食而獨後，又致飽而止，皆非敬也。及起而降階，韈係解而不知，是皆不能執禮。夫禮，所以固人肌膚之會，筋骸之束也。韈，足衣也；係，所以結韈。〕帝由此以為不能，而賢定陶王，數稱其材。〔數，所角翻。〕是時諸侯王唯二人於帝為至親，定陶王祖母傅太后隨王來朝，〔傅太后，元帝傅昭儀，定陶共王母也；隨共王就國，為定陶太后。〕私賂遺趙皇后、昭儀及票騎將軍王根。〔遺，于季翻。票，匹妙翻。〕后、昭儀、根見上無子，亦欲豫自結，為長久計，皆更稱定陶王，〔迭互稱其材美也。師古曰：更，工衡翻。〕勸帝以為嗣。帝亦自美其材，為加元服而遣之，〔師古曰：為之冠也。為，于偽翻。〕時年十七矣。\n\n 　　三月，上行幸河東，祠后土。\n\n 　　隕石于關東二。〔據漢書，「關東」當作「都關」。師古曰：都關，山陽之縣。〕\n\n 　　王根薦谷永，徵入，為大司農。〔自北地太守徵入。〕永前後所上四十餘事，〔上，時掌翻。〕略相反覆，專攻上身與後宮而已；黨於王氏，上亦知之，不甚親信也。為大司農歲餘，病；滿三月，上不賜告，即時免。〔故事，公卿病，輒賜告；上以其黨於王氏，故即時免。〕數月，卒。〔史終言之。〕\n\n 　　綏和元年（癸丑、前八）\n\n 　　春，正月，大赦天下。\n\n 　　上召丞相翟方進、御史大夫孔光、右將軍廉褒、後將軍朱博入禁中，〔票騎將軍王根先勸帝立定陶王為嗣，漢書孔光傳先書根勸立定陶王事，下即書召方進、光、褒、博入禁中。通鑑因之，亦不書根。今但以下文觀之，根亦召入禁中也。〕議「中山、定陶王誰宜為嗣者﹖」方進、根、褒、博皆以為：「定陶王，帝弟之子。禮曰：『昆弟之子，猶子也。為其後者，為之子也。』〔昆弟之子，視猶子也。以弟之子為兄後，則為兄之子矣。公羊春秋：成十五年，仲嬰齊卒。此公孫嬰齊也，曷為謂之仲嬰齊﹖為兄後也，為後兄，則曷為謂之仲嬰齊﹖為人後者，為之子也。為其子則其稱仲何﹖孫以王父字為氏也。〕定陶王宜為嗣。」光獨以為：「禮，立嗣以親。〔謂兄、弟，同父之親子；其親親於兄弟之子。〕以尚書盤庚殷之及王為比，兄終弟及。〔兄終弟及，殷法也。殷自外丙、仲壬至盤庚；率多兄弟代立，而尚書無文；光所引蓋今文尚書也。師古曰：比，音必寐翻；余謂當如字讀。〕中山王，先帝之子，帝親弟，宜為嗣。」上以「中山王不材；又禮，兄弟不得相入廟，」〔父為昭，子為穆，則兄弟不得相入廟也。〕不從光議。二月，癸丑，詔立定陶王欣為皇太子，封中山王舅諫大夫馮參為宜鄉侯，益中山國三萬戶，以慰其意；〔師古曰：以不得繼統為帝之後，恐其怨恨。〕使執金吾任宏守大鴻臚，持節徵定陶王。〔大鴻臚，掌諸侯，故任宏守大鴻臚之官以徵定陶王。守，權守也。任，音壬。臚，陵如翻。〕定陶王謝曰：「臣材質不足以假充太子之宮；〔師古曰：謙不言為太子，故云假充，若元非正。余謂王謝意，蓋以將有皇嗣，今為太子特假充耳。〕臣願且得留國邸，旦夕奉問起居，〔謂昏定晨省。記曰：文王之為世子也，朝於王季日三，雞初鳴而衣服，至于寢門外，問內豎之御者曰：「今日安否何如﹖」內豎曰：「安。」文王乃喜。及日中又至，亦如之。及莫再至，亦如之。其有不安節，則內豎以告文王，文王色憂，行不能正履。此旦夕問起居之禮也。國邸，謂定陶國邸也。〕俟有聖嗣，歸國守藩。」書奏，天子報「聞」。〔報聞，報已覽其書，而不從其請也。〕戊午，孔光以議不合意，左遷廷尉；何武為御史大夫。〔光左遷廷尉，而何武自廷尉為御史大夫。〕\n\n 　　初，詔求殷後，分散為十餘姓，〔殷，子姓也，其後為宋、為孔、為華、為戴、為桓、為向、為樂等姓。〕推求其嫡，不能得。匡衡、梅福皆以為宜封孔子世為湯後，〔匡衡議，以為王者存二王後，所以尊其先王而通三統也。其犯誅絕之罪者，絕而更封他親為始封君，上承其王者之始祖。春秋之義，諸侯不能守其社稷者絕。今宋國已不守其統而失國矣，則宜更立殷後為始封君而上承湯統；非當繼宋之絕侯也，宜明得殷後而已。今之故宋，推求其嫡，久遠不可得；雖得其嫡，嫡之先已絕，不當得立禮。孔子曰：「丘，殷人也。」先師所傳，宜以孔子世為湯後。此元帝時議也；是時梅福復言之。〕上從之，封孔吉為殷紹嘉侯。〔恩澤侯表：殷紹嘉侯，國於沛。〕三月，與周承休侯皆進爵為公，地各百里。\n\n 　　匈奴車牙單于死；弟囊知牙斯立，為烏珠留若鞮單于。烏珠留單于立，以弟樂為左賢王，輿為右賢王，〔樂，呼韓邪單于大閼氏之子。輿，第五閼氏之子。〕漢遣中郎將夏侯藩、副校尉韓容使匈奴。\n\n 　　或說王根曰：〔說，輸芮翻。〕「匈奴有斗入漢地，直張掖郡。〔師古曰：斗，絕也；地之斗曲入漢界者也。直，當也。〕生奇材箭竿、鷲羽；〔師古曰：鷲，大鵰也，黃頭赤目，其羽可為箭。竿，音工旱翻。鷲，音就。余按鷲羽可為箭翎也。山海經曰：景山多鷲，黑色多力，所謂皁鵰是也。〕如得之，於邊甚饒，國家有廣地之實，將軍顯功垂於無窮！」根為上言其利，〔言得此地為中國利也。為，于偽翻；下同。〕上直欲從單于求之，〔師古曰：直，猶正也。余謂直，徑直也。〕為有不得，傷命損威。〔師古曰：詔命不行為傷命。余謂天子之命不行於夷狄為損中國之威。〕根即但以上指曉藩。令從藩所說而求之。〔師古曰：自以藩意說單于而求之。說，輸芮翻；下同。〕藩至匈奴，以語次說單于曰：〔語次，交語之次也。〕「竊見匈奴斗入漢地，直張掖郡，漢三都尉居塞上，士卒數百人，寒苦，候望久勞，〔張掖兩都尉，一治日勒澤索谷，一治居延；又有農都尉，治番和：是為三都尉。師古曰：澤，音鐸。索，音先各翻。如淳曰：番，音盤。〕單于宜上書獻此地，直斷割之，〔謂從直割地，以其斗入者與漢也。斷，丁管翻。上，時掌翻；下同。〕省兩都尉士卒數百人，以復天子厚恩，〔師古曰：復，亦報也。〕其報必大。」〔師古曰：漢得此地，必厚報單于。〕單于曰：「此天子詔語邪，〔邪，音耶，疑未定之辭。〕將從使者所求也﹖」藩曰：「詔指也；然藩亦為單于畫善計耳。」〔為，于偽翻。〕單于曰：「此溫偶駼王所居地也，〔師古曰：偶，音五口翻。駼，音塗；下同。余按後漢書，匈奴有溫禺犢王。班固燕然銘曰：斬溫禺以釁鼓，血尸逐染鍔。意溫偶即溫禺也，後人妄加「禺」旁從「人」耳；當讀曰禺。〕未曉其形狀所生，請遣使問之。」〔形狀，謂地形之夷險，可割與不可割之狀也。師古曰：所生，謂山之所生草木、鳥獸為用者。〕\n\n 　　藩、容歸漢後，復使匈奴，〔復，扶又翻。〕至則求地。單于曰：「父兄傳五世，〔呼韓邪傳其長子復株絫，復株絫傳其弟搜諧，搜諧又傳其弟車牙，車牙傳之囊知牙斯，是為五世。〕漢不求此地，至知獨求，何也﹖〔單于名囊知牙斯。王莽專政，諷其慕中國不二名，始名知。史從簡便，因以單名書於此。〕已問溫偶駼王，匈奴西邊諸侯作穹廬及車，皆仰此山材木，〔師古曰：謂諸小王為諸侯，效中國之言耳。仰，音牛向翻。〕且先父地，不敢失也。」〔先父，謂呼韓邪。〕藩還，遷太原太守。單于遣使上書，以藩求地狀聞。〔守，式又翻。使，疏吏翻。〕詔報單于：【章：十四行本「于」下有「曰」字；乙十一行本同；孔本同。】「藩擅稱詔，從單于求地，法當死；更大赦二，〔余按是年後至明年哀帝即位，大赦。又明年，改元，赦。昭云更大赦二，以此知夏侯藩再使匈奴，必在建平初。師古曰：更，經也；音工衡翻。〕今徙藩為濟南太守，不令當匈奴。」〔濟，子禮翻。〕\n\n 　　初，太子之幼也，王祖母傅太后躬自養視；〔在定陶國時也。〕及為太子，詔傅太后、【章：十四行本「后」下有「與太子母」四字；乙十一行本同；孔本同；退齋校同。】丁姬自居定陶國邸，〔丁姬事定陶共王，實生太子。〕不得相見。頃之，王太后欲令傅太后、丁姬十日一至太子家，帝曰：「太子承正統，當共養陛下，〔漢亦稱太后為陛下；後世多稱殿下，唯臨朝乃稱陛下。共，音居用翻。養，音弋尚翻。〕不得復顧私親。」〔此私親，謂傅太后、丁姬。復，扶又翻；下同。〕王太后曰：「太子小而傅太后抱養之；今至太子家，以乳母恩耳，〔謂抱養太子，恩猶乳母也。〕不足有所妨！」於是令傅太后得至太子家；丁姬以不養太子，獨不得。\n\n 　　衛尉、侍中淳于長有寵於上，大見信用，貴傾公卿，外交諸侯、牧、守，賂遺、〔牧，州牧也。守，郡守也。遺，于季翻；下同。〕賞賜累鉅萬，淫於聲色。〔淫，過也，放也。〕許后姊荩為龍雒思侯夫人，〔龍雒思侯韓寶，增子也。晉灼曰：荩，音靡。余按韓寶已死，故書諡。諡法：外內思索曰思；追悔前過曰思。〕寡居；長與荩私通，因取為小妻。〔荩雖皇后之姊，列侯之夫人，淫放失身於長，而長自有正室，故為小妻。記曰：聘則為妻，奔則為妾。婦人女子之持身，不可不慎也。〕許后時居長安宮，〔許后廢，徙昭臺宮；歲餘，還徙長安宮。師古曰：三輔黃圖，林光宮中有長安宮。〕因荩賂遺長，欲求復為婕妤。長受許后金錢乘輿、服御物前後千餘萬，〔乘，繩證翻。〕詐許為白上，立為左皇后。〔許為，于偽翻。〕荩每入長安宮，輒與荩書，戲侮許后，嫚易無不言；〔師古曰：嫚，褻汙也。易，輕也。易，音弋豉翻。〕交通書記，賂遺連年。\n\n 　　時曲陽侯根輔政，久病，數乞骸骨。〔數，所角翻。〕長以外親居九卿位，〔長，太后姊子，於帝室為外家之親。〕次第當代根。侍中、騎都尉、光祿大夫王莽心害長寵，私聞其事。莽侍曲陽侯病，因言：「長見將軍久病意喜，自以當代輔政，至對衣冠議語署置；」〔衣冠，當時士大夫及貴游子弟也。師古曰：自謂當輔政，故豫言某人為某 官，某人主某事。〕具言其罪過。根怒曰：「即如是，何不白也！」莽曰：「未知將軍意，故未敢言！」根曰：「趣白東宮！」〔東宮，太后宮。師古曰：趣，讀曰 促。〕莽求見太后，具言長驕佚，欲代曲陽侯；私與長定貴人姊通，受取其衣物。太后亦怒曰：「兒至如此！〔長，太后姊子，故呼為兒。〕往，白之帝！」莽白上；上以太后故，免長官，勿治罪，遣就國。〔就定陵侯國。治，直之翻。〕\n\n 　　初，紅陽侯立不得輔政，疑為長毀譖，常怨毒長；〔毒，苦也，痛也；怨之甚也。〕上知之。及長當就國，立嗣子融從長請車騎，〔以長當就國，所常從車騎無所用，故請之。師古曰：嗣子，謂適長子當為嗣者也。〕長以珍寶因融重遺立。立因上封事，為長求留〔上，時掌翻。為，于偽翻。〕曰：「陛下既託文以皇太后故，〔蘇林曰：託於詔文也。〕誠不可更有他計。〔師古曰：言不宜遣長就國。〕於是天子疑焉，〔帝知立素怨長，今為長上封事求留，疑心於是而起。〕下有司按驗。〔下，戶稼翻；下同。〕吏捕融，立令融自殺以滅口。〔恐融就吏而事泄，故令其自殺以滅口。〕上愈疑其有大姦，遂逮長繫洛陽詔獄，〔凡詔所繫治皆為詔獄，非必洛陽先有詔獄也。〕窮治。〔考鞠以窮 其姦也。〕長具服戲侮長定宮，謀立左皇后，罪至大逆，死獄中。妻子當坐者徙合浦；母若歸故郡。〔長母若，即王太后姊，故居魏郡元城。師古曰：若者，其母 名。〕上使廷尉孔光持節賜廢后藥，自殺。丞相方進復劾奏「紅陽侯立，狡猾不道，〔師古曰：狡，狂也。猾，亂也。復，扶又翻。〕請下獄。」上曰：「紅陽侯， 朕之舅，不忍致法；遣就國。」於是方進復奏立黨友後將軍朱博、鉅鹿太守孫閎；皆免官，與故光祿大夫陳 咸皆歸故郡。〔朱博，杜陵人；孫閎亦京師世家；陳咸本沛郡相人。據漢書翟方進傳，則博、閎免官，獨咸歸故郡耳。「與」字、「皆」字衍。元延元年，咸免光祿 大夫，故稱故。〕咸自知廢錮，以憂死。\n\n 　　方進智能有餘，兼通文法吏事，以儒雅緣飾，【章：十四行本「飾」下有「法律」二字；乙十一行本同；孔本同；張校同。】〔師古曰：緣飾，譬之於衣，加純緣者。純，音之允翻。〕號為通明相，〔相，息亮翻。〕天子器重之；又善求人主微指，〔微指，謂上意所嚮，未著見於外者。〕奏事無不當意。方淳于長用事，方進獨與長交，稱薦之；〔據方進傳，長初用事，方進獨與長交。及長寵盛，與之交者不獨一方進矣。〕及長坐大逆誅，上以方進大臣，為之隱諱，〔為，于偽翻。〕方進內慚，上疏【章：十四行本「疏」下有「謝罪」二字；乙十一行本同；孔本同；張校同；退齋校同。】乞骸骨。〔上，時掌翻。〕上報曰：「定陵侯長已伏其辜，君雖交通，傳不云乎！『朝過夕改，君子與之，』〔師古曰：與，許也。余謂此蓋論語傳。傳，音直戀翻。〕君何疑焉！其專心壹意，毋怠醫藥，以自持。」方進起視事，復條奏長所厚善京兆尹孫寶、右扶風蕭育、刺史二千石以上，免二十餘人。〔孫寶、蕭育，皆能吏也。以急於求進，比匪人以得罪，是以君子慎交。〕函谷都尉、建平侯杜業，素與方進不平，〔函谷關置都尉，以譏出入。業，杜延年之孫，素不事權貴，與翟方進、淳于長皆不平。〕方進奏「業受紅陽侯書聽請，不敬，」免，就國。〔據業傳，業與淳于長不平，長當就國，紅陽侯立與業書屬之，勿復用前事相侵。長出關後，罪復發，下洛陽獄，丞相史搜得紅陽侯書，奏業聽請，不敬。服虔曰：受立屬請為不敬。〕\n\n 　　上以莽首發大姦，稱其忠直；王根因薦莽自代。丙寅，以莽為大司馬，年時三十八。莽既拔出同列，繼四父而輔政，〔師古曰：鳳、商、音、根四人皆為大司馬，而莽之諸父也。〕欲令名譽過前人，遂克己不倦。聘諸賢良以為掾、史、賞賜、邑錢悉享士；〔邑錢，封邑所入之錢也。掾，俞絹翻。〕愈為儉約，母病，公卿列侯遣夫人問疾，莽妻迎之，衣不曳地，布蔽膝，〔蔽膝，坆也；亦曰韍。鄭玄曰：韍，太古蔽膝之象。〕見之者以為僮，使問，知其夫人。〔此下，依漢書有「皆驚」二字，文意乃足。他本皆有此二字。〕其飾名如此。\n\n 　　丞相方進、大司空武奏言：「春秋之義，用貴治賤，不以卑臨尊。〔春秋首止之會，殊會王世子，世子貴也。宋之盟，楚駕晉而書先晉，黃池之會，吳主會而書先晉，不以卑臨尊也。治，直之翻。〕刺史位下大夫而臨二千石，〔刺史六百石，下大夫之秩也；其朝位亦班於下大夫。〕輕重不相準。臣請罷刺史，更置州牧以應古制！」〔古制九州，一為畿內，八州八伯，以統諸侯之國。今請置州牧以應古州伯之制。更，工衡翻；下同。〕十二月，罷刺史，更置州牧，秩二千石。\n\n 　　犍為郡於水濱得古磐十六枚，〔師古曰：濱，水箧也；音賓。說文曰：磬，樂石也。古者毋句氏作磐，後或以玉為之。犍，居言翻。〕議者以為善祥。劉向因是說上：「宜興辟雍，〔記王制：天子之學曰辟雍。鄭玄曰：辟，明也。雍，和也。所以明和天下。說，輸芮翻。〕設庠序，〔古者黨有庠，遂有序。庠者，養也。序者，教也。〕陳禮樂，隆雅頌之聲，盛揖讓之容，以風化天下。如此而不治者，未之有也。〔治，直吏翻。〕或曰：不能具禮。〔師古曰：或曰者，劉向設為難者之言，而後答釋也。〕禮以養人為本，如有過差，〔師古曰：過差，猶失錯也。〕是過而養人也。刑罰之過或至死傷，今之刑非皋陶之法也，而有司請定法，削則削，筆則筆，〔服虔曰：言隨君意也。師古曰：削者，言有所刪去，以刀削簡牘也。筆者，謂有所增益，以筆就而書也。〕救時務也。至於禮樂，則曰不敢，是敢於殺人、不敢於養人也。為其俎豆、管絃之間小不備，〔為，于偽翻。〕因是絕而不為，是去小不備而就大不備，惑莫甚焉！〔為其不能具禮廢禮，是去小不備而就大不備也。俎，祭器，如几，盛牲體者也。豆，似籩，亦所以盛肉。籩用竹而豆用木。管，笙、蕭之屬也。絃，琴、瑟之屬也。〕夫教化之比於刑法，刑法輕，是舍所重而急所輕也。〔師古曰：舍，廢也。舍，讀曰捨。〕教化，所恃以為治也；刑法，所以助治也；〔治，直吏翻。〕今廢所恃而獨立其所助，非所以致太平也。自京師有誖逆不順之子孫，〔師古曰：誖，乖也；音布內翻。〕至於陷大辟，受刑戮者不絕，由不習五常之道也。〔師古曰：五常，仁、義、禮、智、信，人性之所常行也。辟，毗亦翻。〕夫承千歲之衰周，繼暴秦之餘敝，民漸漬惡俗，貪饕險詖，不閑義理，〔漸，子廉翻。師古曰：貪甚曰饕。言行險曰詖。饕，音吐高翻。詖，音彼義翻。閑，習也。〕不示以大化而獨敺以刑罰，〔敺，讀與驅同。〕終已不改！」帝以向言下公卿議，〔下，遐稼翻。〕丞相、大司空奏請立辟廱，按行長安城南營表；未作而罷。〔師古曰：營，度地也。表，立標也。行，下孟翻。〕時又有言「孔子布衣，養徒三千人，今天下太學弟子少。」〔詩沼翻。〕於是增弟子員三千人；歲餘，復如故。〔元帝設弟子員千人。〕\n\n 　　劉向自見得信於上，故常顯訟宗室，譏刺王氏及在位大臣，其言多病切，發於至誠。上數欲用向為九卿，〔數，所角翻。〕輒不為王氏居位者及丞相、御史所持，〔師古曰：持，謂扶持佐助也。〕故終不遷，居列大夫官前後三十餘年而卒。後十三歲而王氏代漢。 \n",
    "资治通鉴第三十三卷-汉纪二十五": "　　汉纪二十五　起阏逢摄提格，尽旃蒙单阏，凡二年。\n\n 　　孝成皇帝下绥和二年\n\n 　　綏和二年（甲寅、前七）\n\n 　　春，正月，上行幸甘泉，郊泰畤。\n\n 　　二月，〔考異：荀紀云「赦天下」今本紀無之，故不取。〕壬子，丞相方進薨。\n\n 　　時熒惑守心，〔心為明堂；熒惑守心，王者惡之。火曰熒惑星。熒惑，天子理也。雖有明天子，必視熒惑所在。見天文志。〕丞相府議曹平陵李尋〔議曹，職在論議，自公府至州郡皆有之。〕奏記方進，言：「災變迫切，大責日加，安得保斥逐之戮！〔師古曰：言其事重，不但斥逐而已也。〕闔府三百餘人，〔師古曰：三百餘人，言丞相之官屬也。〕唯君侯擇其中，與盡節轉凶。」方進憂之，不知所出。會郎賁麗善為星，〔善為甘、石之學也。師古曰：賁，姓也。麗，名也。賁，音肥。〕言大臣宜當之。上乃召見方進。還歸，未及引決，〔師古曰：引決，自裁也。還，從宣翻。〕上遂賜冊，責讓以政事不治，災害並臻，百姓窮困，〔冊，即策書也。說文：冊，符命也，諸侯進受於王也；象其札一長一短，中有二繩之形。程大昌演繁露曰：策制長二尺，短者半之；其次一長一短；兩編下唯用篆書：此漢策拜丞相之制也。至策免，則以尺一木，兩行而隸書，與策拜異矣。治，直吏翻。〕曰：「欲退君位，尚未忍，使尚書令賜君上尊酒十石，養牛一，君審處焉！」〔如淳曰：漢儀注，有天地大變，天下大過，皇帝使侍中持節乘四白馬，賜上尊酒十斛，牛一頭，策告殃咎。使者去半道，丞相即上病。使者還，未白事，尚書以丞相不起聞。律：稻米一斗得酒一斗為尊，稷米一斗得酒一斗為中尊，粟米一斗得酒一斗為下尊。師古曰：稷，即粟也；宜為黍米，不當言稷。且作酒自有澆、淳之異，為上、中、下耳。處，昌呂翻。〕方進即日自殺。上祕之，遣九節策贈印綬，賜乘輿祕器、少府供張，柱檻皆衣素。〔乘，繩證翻。祕器，東園祕器也。供，音居用翻。張，音竹亮翻。師古曰：柱，屋柱也；檻，軒前闌版也；皆以白素衣之。衣，音於既翻。〕天子親臨弔者數至，禮賜異於他相故事。〔師古曰：漢舊儀云：丞相有疾，皇帝法駕親至問疾，從西門入；即薨，移居第中。車駕往弔，賜棺、棺斂斂具；贈錢、葬地。葬日，公卿已下會葬。數，所角翻。〕\n\n 　　臣光曰：晏嬰有言：「天命不慆，不貳其命。」〔晏子對齊侯禳彗之辭也。杜預曰：慆，疑也，音他刀翻。〕禍福之至，安可移乎！昔楚昭王、宋景公不忍移災於卿佐，曰：「移腹心之疾，寘諸股肱，何益也！」〔左傳：哀六年，有雲如眾赤鳥，夾日而飛，三日。楚子使問諸周太史，周太史曰：「其當王身乎！若禜之，可移於令尹、司馬。」王曰：「移腹心之疾而寘股肱，何益！」遂弗禜。史記：宋景公時，熒惑守心，景公憂之。司星子韋曰：「可移於相。」公曰：「相，吾之股肱。」曰：「可移於民。」公曰：「君者待民。」曰：「可移於歲。」公曰：「歲饑民困，吾誰為君！」子韋曰：「天高聽卑，君有仁人之言三，熒惑宜有動。」候之，果徙三度。〕藉其災可移，〔藉之為言借也，假也；設為之言，以發所欲言之意。〕仁君猶不忍【章：十四行本「忍」作「肯」；乙十一行本同；孔本同。】為，況不可乎！使方進罪不至死而誅之，以當大變，是誣天也；方進有罪當刑，隱其誅而厚其葬，是誣人也；孝成欲誣天、人而卒無所益，〔卒，子恤翻。〕可謂不知命矣。\n\n 　　帝素強無疾病，〔自強以為無疾病也。〕是時，楚思王衍、梁王立來朝，〔衍，楚孝王囂之子。〕明旦，當辭去，上宿，供張白虎殿；又欲拜左將軍孔光為丞相，已刻侯印，；書贊。〔師古曰：贊，謂延拜之文。贊，進也，延進而拜之也。書贊者，書贊辭於策也。〕昏夜，平善，鄉晨，傅絝韈欲起，〔應劭曰：傅，著也。師古曰：鄉，讀曰嚮。傅，讀曰附。絝，古袴字也。韈，音武伐翻。〕因失衣，不能言，〔攬衣而失，手緩縱也。〕晝漏上十刻而崩。〔司漏之度，有晝漏、夜漏。是時三月，晝漏五十八刻。上者，漏箭浮而上也。上，時掌翻。〕民間讙譁，咸歸罪趙昭儀。〔讙，許元翻。〕皇太后詔大司馬莽雜與御史、丞相、廷尉治，問皇帝起居發病狀；趙昭儀自殺。\n\n 　　班彪贊曰：臣姑充後宮為婕妤，〔婕妤，音接予。〕父子、昆弟侍帷幄，數為臣言：〔數，所角翻。為，于偽翻。〕「成帝善修容儀，升車正立，不內顧，不疾言，不親指，〔師古曰：不內顧者，儼然端嚴，不迴眄也。不疾言者，為輕肆也。不親指者，為惑下也。此三句者，本論語鄉黨篇述孔子之事，班氏引之。今論語云：車中不內顧，不疾言，不親指。內顧者，說者以為前視不過衡軛，旁視不過蟥較，與此不同。蟥，音於綺翻。余謂此亦成帝學論語而有得於脩容儀者也。夫聖人道德之容，積於中而發於外；帝則因論語之文，而剛制其外而巳。損者三樂，帝何不能服膺斯言乎！嗚呼，豈唯是哉！論語二十篇，脩身、齊家、治國、平天下盡在是矣。〕臨朝淵嘿，尊嚴若神，可謂【章：十四行本「謂」下有「有」字；乙十一行本同；孔本同。】穆穆天子之容 【章：十四行本「容」下有「者」字；乙十一行本同；孔本同。】矣。〔淵，深；嘿，靜也。師古曰：禮記云：天子穆穆，諸侯皇皇，大夫濟濟，士蹌蹌。毛晃 曰：穆穆，和敬貌。朝，直遙翻；下同。〕博覽古今，容受直辭，公卿奏議可述。遭世承平，上下和睦。然湛于【章：十四行本「于」作「乎」；乙十一行本同； 孔本同。】酒色，〔師古曰：湛，讀曰耽。孔穎達曰：耽者，過禮之樂。〕趙氏亂內，外家擅朝，言之可為於邑！」〔師古曰：於邑，短氣貌，讀如本字。於，又音烏；邑，又音烏合翻。〕建始以來，王氏始執國命，哀、平短祚，莽遂篡位，蓋其威福所由來者漸矣！〔言不氏之禍，始於成帝。〕\n\n 　　丙戌，帝崩于未央宮。〔臣瓚曰：帝年二十即位，即位二十六年，壽四十五。師古曰：即位明年乃改元耳，壽四十六。〕\n\n 　　是日，孔光於大行前拜受丞相、博山侯印綬。〔大行前，謂大行皇帝柩前。韋昭曰：大行者，不反之辭。恩澤侯表，博山侯，國於南陽順陽。〕\n\n 　　富平侯張放聞帝崩，思慕哭泣而死。〔放自河東都尉徵為侍中、光祿勳；丞相翟方進奏免放，遣就國。〕\n\n 　　荀悅論曰：放非不愛上，忠不存焉。故愛而忠，仁之賊也！\n\n 　　夏，四月，丙午，太子即皇帝位，謁高廟；尊皇太后曰太皇太后，皇后曰皇太后。大赦天下。\n\n 　　 己卯，葬孝成皇帝于延陵。〔臣瓚曰：自崩至葬凡五十四日。延陵在扶風，去長安六十二里。考異曰：成紀：「三月，丙戌，帝崩于未央宮。四月，己卯，葬延 陵。」臣瓚曰：「自崩及葬凡五十四日。」漢紀：「三月，丙午，帝崩，四月，己卯，葬延陵。」自崩及葬三十四日。按是年三月己巳朔，無丙午；四月己亥朔，無 己卯。若依成紀，則當云「五月己卯葬」；依荀紀，當云「閏三月丙午崩」。二者各有差舛，未知孰是。按是年閏七月，不當頓差四月。今且從成紀之文。〕\n\n 　　太皇太后令傅太后、丁姬十日一至未央宮。\n\n 　　有詔問丞相、大司空：「定陶共王太后宜當何居﹖」〔共，讀曰恭。〕丞相孔光素聞傅太后為人剛暴，長於權謀，自帝在襁褓，而養長教道至於成人，〔養長，知兩翻。道，讀曰導。〕帝之立又有力；〔事見上卷元延四年。〕光心恐傅太后與政事，〔師古曰：與，讀曰豫。〕不欲與帝旦夕相近，〔近，其靳翻。〕即議以為： 「定陶太后宜改築宮。」大司空何武曰：「可居北宮。」上從武言。北宮有紫房複道通未央宮，〔長安記：桂宮在未央宮北，亦曰北宮。余按漢書平帝紀，成帝趙皇 后退居北宮，哀帝傅皇后退居桂宮，則北宮、桂宮自是兩宮。〕傅太后果從複道朝夕至帝所，求欲稱尊號，貴寵其親屬，使上不得由直道行。〔師古曰：不得依正直之道也。余謂子宗不得間大宗，藩后不得位四長樂，私戚不得妄干恩澤，所謂正道也。〕高昌侯董宏〔宏，高昌侯董忠子也。功臣表，高昌侯，國於千乘。〕希指，上書言：「秦莊襄王母本夏氏，而為華陽夫人所子，及即位後，俱稱太后。〔事見六卷秦孝文王元年。上，時掌翻。華，戶化翻。〕宜立定陶共王后為帝太后。」事下有司，〔下，遐稼翻。〕大司馬王莽、左將軍、關內侯、領尚書事師丹劾奏宏：「知皇太后至尊之號，天下一統，而稱引亡秦以為比喻，詿誤聖朝，〔劾，戶概翻。詿，戶卦翻。〕非所宜言，大不道！」上新立，謙讓，納用莽、丹言，免宏為庶人。傅太后大怒，要上，欲必稱尊號。〔要，一遙翻。〕上乃白太皇太后，令下詔尊定陶恭王為恭皇。\n\n 　　五月，丙戌，立皇后傅氏，傅太后從弟晏之子也。〔從，才用翻。〕\n\n 　　詔曰：「春秋，母以子貴。〔見公羊春秋傳隱元年。〕宜尊定陶太后曰恭皇太后、丁姬曰恭皇后，各置左右詹事，食邑如長信宮、中宮。」〔應劭曰：成帝母王太后居長信宮。李奇曰：傅姬如長信，丁姬如中宮也。師古曰：中宮，皇后之宮。〕追尊傅父為崇祖侯，丁父為褒德侯；封舅丁明為陽安侯，舅子滿為平周侯，皇后父晏為孔卿侯，〔師古曰：傅父，傅太后之父。丁父，丁太后之父。地理志，汝南郡有陽安縣。恩澤侯表，平周侯，食邑於南陽湖陽。孔卿侯，食邑於沛郡夏丘。〕皇太后弟侍中、光祿大夫趙欽為新 城侯。〔地理志，河南郡有新城縣。〕太皇太后詔大司馬莽就第，避帝外家，莽上疏乞骸骨。帝遣尚書令詔起莽，又遣丞相孔光、大司空何武、左將軍師丹、衛尉傅 喜白太皇太后曰：「皇帝聞太后詔，甚悲！大司馬即不起，皇帝即不敢聽政！」太后乃復令莽視事。〔太皇太后止稱太后，史省文。復，扶又翻。〕\n \n 　　成帝之世，鄭聲尤甚，〔周末有鄭、衛之樂：東門、溱洧之詩，鄭聲也；桑中、濮上之音，衛聲也：皆淫聲也。其後凡淫聲通謂之鄭聲。孔子曰：鄭聲淫，是也。〕黃門名倡丙彊、景武之屬富顯世，〔倡，音齒良翻。〕貴戚至與人主爭女樂。〔蓋王氏五侯、淳于長之屬也。〕帝自為定陶王時疾之，又性不好音，〔好，呼到翻。〕六月，詔曰：「孔子不云乎：『放鄭聲，鄭聲淫。』〔師古曰：論語載孔子之言。鄭國有溱、洧之水，男女亟於其間聚會，故俗亂而樂淫。〕其罷樂府官；〔立樂府見十九卷元狩三年。〕郊祭樂及古兵法武樂在經，非鄭、衛之樂者，別【章：十四行本「別」上有「條奏」二字；乙十一行本同；孔本同；張校同；退齋校同。】屬他官。」〔郊祭樂，亦武帝置，今以給 祠南、北郊。大樂鼓、嘉至鼓、邯鄲鼓、騎吹鼓、江南鼓、淮南鼓、巴俞鼓、歌鼓、楚嚴鼓、梁皇鼓、臨淮鼓、茲邡鼓，朝賀置酒，陳殿上，應古兵法，凡鼓十二， 人員百一十八人，郊祭員十三人；諸族樂人兼雲招給祠南、北郊用六十七人，兼給事雅樂用四人，夜誦員五人，剛、別柎員二人，給盛德主調篪員二人，聽工以日 知律冬夏至一人，鍾工、磬工、簫工員各一人；僕射二人，主領諸樂人；皆不可罷。竽工員三人，罷一；琴工員五人，罷三；柱工員二人，罷一；繩弦工員六人，罷 四；鄭四會員六十二人，留一人給事雅樂，餘罷；張瑟員八人，留一；安世樂鼓、沛吹鼓。族歌鼓。陳吹鼓、商樂鼓、東海鼓、長樂鼓、縵樂鼓，凡鼓八，員百二十八人，朝賀置酒陳前殿房中，不應經法；治竽員五人，楚鼓員六人，常從倡三十人，常從象人四人，詔隨常從倡十六人；秦倡員二十九人，秦倡象人員三人，詔隨秦 倡一人；雅大人員九人，朝賀置酒為樂；楚四會員十七人，巴四會員十二人，銚四會員十二人，齊四會員十 九人，蔡謳員三人，齊謳員六人，竽、瑟、鍾、磬員五人，皆鄭聲，可罷。師學百四十四人，其七十二人給太官挏馬酒，其七十二人可罷。大凡八百二十九人，其三 百八十八人不可罷，可領屬大樂；其四百四十一人不應經法，或鄭、衛之聲，皆可罷。奏可。晉灼曰：邡，音方。師古曰：招，讀與翹同。剛及別柎，皆鼓名也。柎，音膚。柱工，主箏瑟之柱者，弦，琴瑟之弦。繩，言主糾合作之也。縵樂，雜樂也，音漫。挏，音動。李奇曰：以馬乳為酒，撞挏乃成。孟康曰：象人，若今戲蝦、魚、師子者也。韋昭曰：著假面者也。〕凡所罷省過半。然百姓漸漬日久，又不制雅樂有以相變，豪富吏民湛沔自若。〔漸，讀曰沾。師古曰：湛，讀曰沈，又讀曰耽。自若，言自如故也。〕\n\n 　　王莽薦中壘校尉劉歆有材行，〔行，下孟翻。〕為侍中，稍遷光祿大夫，貴幸；更名秀。〔歆改名秀，冀以應圖讖。更，工衡翻。〕上復令秀典領五經，卒父前業；〔秀父向典校書，見三十卷河平三年。師古曰：卒，終也。復，扶又翻。卒，子恤翻。〕秀於是總群書而奏其七略，有輯略、有六藝略、有諸子略、有詩賦略、有兵書略、有術數略、有方技略。〔師古曰：輯略，謂群書之總要。輯，與集同。六藝，六經也。諸子，即下九流是也。詩賦，則自屈原、荀卿至揚雄等所作也。兵書，則權謀、技巧、形勢、陰陽之書也。術數，則天文、曆譜、五行、蓍龜、雜占、形法之書也。方技，則醫經、經方、房中、神仙之書也。〕凡書六略，三十八種，〔種，章勇翻。〕五百九十六家、萬三千二百六十九卷。其敘諸子，分為九流：曰儒，曰道，曰陰陽，曰法，曰名，曰墨，曰從橫，曰雜，曰農，〔從，子容翻。〕以為：「九家皆起於王道既微，諸侯力政，時君世主好惡殊方，〔好，呼到翻。惡，烏路翻。〕是以九家之術倮出並作，〔師古曰：倮與鋒同。〕各引一端，崇其所善，以此馳說，取合諸侯，其言雖殊，譬如水火相滅，亦相生也；〔水滅火而生木，木復生火。〕仁之與義，敬之與和，相反而皆相成也。易曰：『天下同歸而殊塗，一致而百慮』。〔師古曰：下繫之辭。〕今異家者推所長，窮知究慮以明其指，雖有蔽短，合其要歸，亦六經之支與流裔；〔師古曰：裔，衣末也。其於六經，如水之下流，衣之末裔。〕使其人遭明王聖主，得其所折中，〔中，竹仲翻。〕皆股肱之材已。〔師古曰：巳，語終辭。〕仲尼有言：『禮失而求諸野。』〔師古曰：言都邑失禮，則於外野求之，亦將有獲。〕方今去聖久遠，道術缺廢，無所更索，〔師古曰：索，求也。索，山客翻。〕彼九家者，不猶愈於野乎！〔師古曰：愈，勝也。〕若能脩六藝之術而觀此九家之言，舍短取長，〔舍，讀曰捨。〕則可以通萬方之略矣。」\n\n 　　河間惠王良能脩獻王之行，〔行，下孟翻。〕母太后薨，服喪如禮；詔益封萬戶，以為宗室儀表。〔師古曰：儀表者，言為禮儀之表率。余謂有儀可象謂之儀，四外望之以取正謂之表。〕\n\n 　　初，董仲舒說武帝，〔說，輸芮翻。〕以「秦用商鞅之法，除井田，〔事見二卷周顯王十九年。〕民得賣買，富者田連阡陌，貧者亡立錐之地。〔亡，讀與無同。〕邑有人君之尊，里有公侯之富，小民安得不困！古井田法雖難卒行，〔卒，讀曰猝。〕宜少近古，〔少，詩沼翻。〕限民名田以贍不足，〔師古曰：名田，占田也。各為立限，不使富者過制，則可使貧弱之家足也。〕塞并兼之路；去奴婢，除專殺之威；〔服虔曰：不得專殺奴婢也。塞，悉則翻。去，羌呂翻。〕薄賦斂，省繇役，〔斂，力贍翻。繇，讀曰傜。〕以寬民力，然後可善治也！」〔治，直吏翻。〕及上即位，師丹復建言：〔復，扶又翻。〕「今累世承平，豪富吏民訾數鉅萬，〔訾，與貲同。〕而貧弱愈困，宜略為限。」 天子下其議，〔下，遐稼翻。〕丞相光、大司空武奏請：「自諸侯王、列侯、公主名田各有限；關內侯、吏、民名田皆毋過三十頃；奴婢毋過三十人，〔據哀帝紀： 有司條奏：「諸侯王、列侯得名田國中，列侯在長安及公主得名田縣、道。關內侯、吏、民名田皆毋得過三十頃。諸侯王奴婢二百人，列侯、公主百人，關內侯吏民 三十人。」與此少異。食貨志亦與紀同。〕期盡三年；犯者沒入官。」時田宅、奴婢賈為減賤，〔賈，讀曰價。〕貴戚近習皆不便也，〔皆不以為便於己也。〕詔書且須後，〔師古曰：須，待也。〕遂寢不行。又詔：「齊三服官、諸官，織綺繡難成、害女紅之物，皆止，無作輸。〔齊三服官及諸織官，皆無作難成之物以輸送也。如淳曰：紅，亦工也。其所作已成、未成，皆止無復作，皆輸所近官府也。師古曰：如說非也，謂未成者不作，已成者不輸耳。余謂如說固非，顏說亦未若余說之為簡易明白也。〕除任子令及誹謗詆欺法。〔應劭曰：任子令者，漢儀注：吏二千石以上視事滿三年，得任同產若子一人為郎。不以德選，故除之。師古曰：任，保也。詆，誣也。〕掖庭宮人年三十以下，出嫁之；〔重絕人道也。〕官奴婢五十以上，免為庶人。益吏三石以下俸。」\n\n 　　上置酒未央宮，內者令為傅太后張幄，坐於太皇太后坐旁。〔百官志：內者令，屬少府，以宦者為之，掌中布張諸衣物。為，于偽翻。師古曰：坐，音材臥翻；下同。〕大司馬莽按行，〔行，下孟翻。〕責內者令曰：「定陶太后，藩妾，何以得與至尊並！」徹去，更設坐。〔去，羌呂翻。更，工衡翻。〕傅太后聞之，大怒，不肯會，重怨恚莽；〔師古曰：會，謂至酒所也。重，音直用翻。〕莽復乞骸骨。〔復，扶又翻。〕秋，七月，丁卯，上賜莽黃金五百斤，安車駟馬，罷就第。〔考異曰：公卿表：「十一月，丁卯，大司馬莽免。庚午，師丹為大司馬。四月，徙。」又曰：「十月，癸酉，丹為大司空。」又曰：「太子太傅師丹為左將軍，五月遷。」荀紀：「七月，丁巳，大司馬莽免。」按丹若以十一月為司馬，四月徙官，不得以十月為司空也。七月丁卯朔，無丁巳。年表月誤，荀紀日誤。〕公卿大夫多稱之者，上乃加恩寵，置中黃門，為莽家給使，〔蘇林曰：使黃門在其家為使令。〕十日一賜餐。又下詔益封曲陽侯根、安陽侯舜、新都侯莽、丞相光、大司空武邑戶各有差。〔益封根二千戶；舜五百戶，舜，音子也；莽三百五十戶；光千戶；武更以南陽犨之博望鄉為氾鄉侯國，益封千戶。〕以莽為特進、給事中，朝朔望，見禮如三公。〔朝，直遙翻。〕又還紅陽侯立於京師。〔立就國見上卷去年。〕\n\n 　　傅太后從弟右將軍喜，好學問，有志行。〔從，才用翻。好，呼到翻。行，下孟翻；下同。〕王莽既罷退，眾庶歸望於喜。初，上之官爵外親也，〔外親，外家之親。〕喜獨執謙稱疾；傅太后始與政事，數諫之；〔與，讀曰豫。數，所角翻。〕由是傅太后不欲令喜輔政。庚午，以左將軍師丹為大司馬，封高鄉亭侯；〔按丹傳及恩澤侯表，皆云封高樂侯，國於東海。〕賜喜黃金百斤，上右將軍印綬，以光祿大夫養病；以光祿勳淮陽彭宣為右將軍。大司空何武、尚書令唐林皆上書言：「喜行義修潔，忠誠憂國，內輔之臣也。〔言可為內朝輔弼之臣。〕今以寢病一旦遣歸，眾庶失望，皆曰：『傅氏賢子，以論議不合於定陶太后，故退，』百寮莫不為國恨之。〔為，于偽翻。〕忠臣，社稷之衛；魯以季友治亂，〔師古曰：謂季氏亡則魯不昌。治，直吏翻。〕楚以子玉輕重，〔師古曰：謂楚殺子玉而晉侯喜可知。〕魏以無忌折衝，〔事見上卷秦莊襄王三年。〕項以范增存亡。〔事見高帝紀。〕百萬之眾，不如一賢；故秦行千金以間廉頗，〔事見五卷周赧王五十五年。間，古莧翻。〕漢散萬金以疏亞父。〔事見十卷高帝三年。疏，與捤同。〕喜立於朝，陛下之光輝，傅氏之廢興也。」〔如淳曰：傅喜顯則傅氏興，其廢亦如之。晉灼曰：用喜於陛下有光明，而傅氏之廢復得興也。師古曰：如說是。余謂晉說未可厚非。〕上亦自重之，故尋復進用焉。〔明年，復進用喜。復，扶又翻。〕\n\n 　　建平侯杜業上書詆曲陽侯【章：十四行本「侯」下「有王」字，乙十一行本同；孔本同；張校同。】根、高陽侯薛宣、安昌侯張禹而薦朱博。帝少而聞知王氏驕盛，〔少，詩照翻。〕心不能善，以初立，故且優之。 後月餘，司隸校尉解光〔解，戶買翻。〕奏：「曲陽侯，先帝山陵未成，公聘取【章：十四行本「取」下有「故」字；乙十一本同，孔本同；張校同。】掖庭女 樂五官殷嚴、王飛君等置酒歌舞，〔如淳曰：五官，官名也。外戚傳云：五官，視三百石。〕及根兄子成都侯況，亦聘取故掖庭貴人以為妻，〔況，商子也。〕皆無人臣禮，大不敬，不道！」於是天子曰：「先帝遇根、況父子，至厚也，今乃背恩忘義！」〔背，蒲妹翻。〕以根嘗建社稷之策，〔師古曰：謂立哀帝為嗣也。事見上卷元延四年。〕遣歸國；免況為庶人，歸故郡。〔王氏，故魏郡元城人。〕根及況父商所薦舉為官者皆罷。〔以其黨也。〕\n\n 　　九月，庚申，地震，自京師到北邊郡國三十餘處，壞城郭，〔壞，音怪。〕凡壓殺四百餘人。上以災異問待詔李尋，〔考異曰：尋傳云：使侍中、衛尉傳喜問尋。按公卿表：「傅喜為衛尉」；二月，遷右將軍；十一月，罷。」地震在九月，當是時，喜己不為衛尉矣。〕對曰：「夫日者，眾陽之長，〔長，知兩翻。〕人君之表也。君不修道，則日失其度，晻昧亡光。〔師古曰：晻，與暗同；又音烏感翻。〕間者日尤不精，光明侵奪失色，邪氣珥、蜺數作；〔孟康曰：暈適、背鐍、抱珥、虹蜺，皆日旁氣也。珥，形點黑也。如淳曰：雄為虹，雌為蜺。凡氣在旁相對為珥，在旁如半鐶向日為抱，向外為背。有氣刺日為鐍，鐍，映傷也。適者，日之將食，先有黑之變也。蜺，讀日齧。珥，音仍吏翻。數，所角翻；下同。〕小臣不知內事，竊以日視陛下，志操衰於始初多矣。唯陛下執乾剛之德，強志守度，〔謂守法度也。〕毋聽女謁、邪臣之態，諸保阿、乳母甘言卑【章：十四行本「卑」作「悲」；乙十一行本同；孔本同。】辭之託，斷而勿聽，勉強大義。〔斷，丁管翻。強，其兩翻。〕絕小不忍；良有不得已，〔良，甚也。〕可賜以貨財，不可私以官位，誠皇天之禁也！\n\n 　　臣聞月者，眾陰之長〔長，知兩翻。〕妃后、大臣、諸侯之象也。間者月數為變，此為母后與政亂朝〔與，讀曰豫。朝，直遙翻；下同。〕陰陽俱傷，兩不相便；外臣不知朝事，竊信天文，即如此，近臣己不足杖矣。〔師古曰：杖，謂倚任也。〕唯陛下親求賢士，無強所惡，〔師古曰：邪佞之人，誠可賤惡，勿得寵而異之，令其盛強也。惡，烏路翻。〕以崇社稷，尊強本朝！\n\n 　　臣聞五行以水為本，〔五行，一曰水。水者，天一所生。〕水為準平，王道公正脩明，則百川理，落脈通；〔師古曰：落，謂經絡也。〕偏黨失綱，則涌溢為敗。今汝、潁漂涌，〔地理志，潁川郡陽城縣陽乾山，潁水所出，東至沛郡下蔡縣入淮，過郡三，行千五百里。汝水出汝南郡定陵縣高陵山，東南至新蔡入淮，過郡四，行千三百四十里。〕與雨水並為民害，此時所謂『百川沸騰』，咎在皇甫卿士之屬。〔師古曰：詩小雅十月之交之詩也。皇甫卿士，周室女寵之族也。〕唯陛下少抑外親大臣！\n\n 　　臣聞地道柔靜，陰之常義也。間者關東地數震，〔數，所角翻。〕宜務崇陽抑陰以救其咎，固志建威，〔固志以用英俊，建威以黜姦邪。建，立也。〕閉絕私路，拔進英雋，退不任職，以強本朝！夫本強則精神折衝；〔師古曰：言有欲衝突為害者，則折挫之。〕本弱則招殃致凶，為邪謀所陵。聞往者淮南王作謀之時，其所難者獨有汲黯，以為公孫弘等不足言也。〔事見十九卷武帝元狩元年。〕弘，漢之名相，於今無比，而尚見輕，何況亡弘之屬乎！故曰朝廷亡人，則為賊亂所輕，〔亡，讀曰無。〕其道自然也。」\n\n 　　騎都尉平當使領河隄，〔師古曰：為使而領其事。使，音疏吏翻。〕奏：「九河今皆窴滅。〔窴，與填同。〕按經義，治水有決河深川〔師古曰：決，分泄也。深，浚治也。治，直之翻；下同。〕而無隄防壅塞之文。〔塞，悉則翻。〕河從魏郡以東多溢決；水迹難以分明，四海之眾不可誣。〔爾雅：九夷、八狄、七戎、六蠻，謂之四海。孔穎達曰：東方曰夷者，風俗通云：東方人好生，萬物觝觸地而出；夷者，觝也。其類有九。依東夷傳：一曰玄菟，二曰樂浪，三曰高麗，四曰滿飾，五曰鳧臾，六曰索家，七曰東屠，八曰倭人，九曰天鄙。南方曰蠻者，風俗通云：君臣同川而浴，極為簡 慢；蠻者，慢也。其類有八。李巡註爾雅云：一曰天竺，二曰咳首，三曰僬僥，四曰跛踵，五曰穿胸，六曰儋耳，七曰狗軹，八曰旁舂。西方曰戎者，風俗通云：斬 伐殺生，不得其中。戎者，兇也。其類有六。李巡註爾雅云：一曰僥夷，二曰戎央，三曰老白，四曰耆羌，五曰鼻息，六曰天剛。北方曰狄者，風俗通云：父子、嫂 叔同穴無別；狄者，辟也，其行邪辟。其類有五。李巡註爾雅云：一曰月支，二曰穢貊，三曰匈奴，四曰單于，五曰白屋。諸儒之說略有異同。然平當所謂四海之眾，但言四海之內之人耳。〕宜博求能浚川疏河者。」上從之。\n\n 　　待詔賈讓奏言：「治河有上、中、下策。古者立國居民，疆理土地，必遺川澤之分，度水勢所不及。〔師古曰：遺，留也。度，計也。言川澤水所流聚之處，皆留而置之，不以為居邑而妄墾殖，必計水之所不及，然後居而田之也。分，音扶問翻。度，音大各翻。〕大川無防，小水得入，陂障卑下，以為汙澤，〔師古曰：停水曰汙；音一胡翻。〕使秋水多得其所休息，左右游波寬緩而不迫。夫土之有川，猶人之有口也，治土而防其川，猶止兒啼而塞其口，豈不遽止，然其死可立而待也。〔塞，悉則翻。師古曰：遽，速也，音其庶翻。〕故曰：『善為川者決之使道，善為民者宣之使言。』〔國語召公諫厲王監謗之辭。師古曰：道，讀曰導。導，通引也。〕蓋隄防之作，近起戰國，雍防百川，各以自利。〔師古曰：雍，讀曰壅。〕齊與趙、魏以河為竟，〔竟，讀曰境。〕趙、魏瀕山，〔師古曰：瀕山，猶言以山為邊界也。瀕，音頻，又音賓。余謂趙、魏之地，一邊接山，則地勢高，非邊界也。〕齊地卑下，〔齊地瀕海，故卑下也。〕作隄去河二十五里，河水東抵齊隄則西泛趙、魏；趙、魏亦為隄去河二十五里，雖非其正，水尚有所游盪。時至而去，則填淤肥美，〔淤，依據翻。〕民耕田之；或久無害，稍築宮【嚴：「宮」改「室」。】宅，遂成聚落；大水時至，漂沒，則更起隄防以自救，稍去其城郭，排水澤而居之，湛溺自其宜也。〔師古曰：湛，讀曰沈，音持林翻。〕今隄防，涖者去水數百步，〔涖，與狹同。〕遠者數里，於故大隄之內復有數重，〔復，扶又翻。重，直龍翻。〕民居其間，此皆前世所排也。河從河內黎陽至魏郡昭陽，東西互有石隄，激水使還，百餘里間，河再西三東，迫阨如此，不得安息。〔地理志，黎陽縣屬魏郡。晉灼曰：黎山在其南，河水經其東，其山上碑云：縣取山之名，取水之陽，以為名。按溝洫志其載讓奏曰：河從河內北至黎陽，為石隄，激使抵東郡平剛；又為石隄，使西北抵黎陽觀下；又為石隄，使東北抵東郡津北；又為石隄，使西北抵魏郡昭陽，又為石隄，激使東北。〕\n\n 　　今行上策，徙冀州之民當水衝者，決黎陽遮害亭，〔遮害亭，布淇口東十八里，有金隄，隄髙一丈；自淇口東地稍高，至遮害亭西五丈。水經註曰：舊有宿胥口，河水於此北入。〕放河使北入海；河西薄大山，東薄金隄，勢不能遠，泛濫翆月自定。〔薄，伯各翻。〕難者將曰：『若如此，敗壞城郭、田廬、冢墓以萬數，百姓怨恨。』〔難，乃旦翻。壞，音怪。敗，補邁翻。〕昔大禹治水，山陵當路者毀之，故鑿龍門，闢伊闕，析厎柱，破碣石，墮斷天地之性； 〔師古曰：闢，開也。析，分也。墮，毀也，音火規翻。斷，丁管翻。〕此乃人功所造，何足言也！〔人功所造，謂城郭、田廬、冢墓也。〕今瀕河十郡，治隄歲費 且萬萬；〔河南、河內、東郡、陳留、魏郡、平原、千乘、信都、清河、勃海，凡十郡。〕及其大決，所殘無數。如出數年治河之費以業所徙之民，遵古聖之法，定山川之位，〔謂依禹迹也。〕使神人各處其所而不相奸；〔神，謂川瀆之神。人，謂居人也。處，昌呂翻。師古曰：奸，音干。〕且大漢方制萬里，豈其與水爭咫尺之地哉！此功一立，河定民安，千載無患，故謂之上策。〔載，子亥翻。〕\n\n 　　若乃多穿漕渠於冀州地，使民得以溉田，分殺水怒，〔殺，所介翻；減也。〕雖非聖人法，然亦救敗術也。可從淇口以東為石隄，〔地理志：淇水出河內共縣北，東至黎陽入河。水經註曰：魏、晉之枋頭，古淇口也。共，音恭。〕多張水門。恐議者疑河大川難禁制，滎陽漕渠足以卜之。〔如淳曰：今礫谿口是也。言作水門流水，流不為害也。師古曰：礫谿，谿名，即水經所云濟水東過礫谿者。〕冀州渠首盡，當仰此水門，〔仰，牛向翻。〕諸渠皆往往股引取之：〔如淳曰：肢，支別也。據如說，股當作肢。〕旱則開東方下水門，溉冀州；水則開西方高門，分河流，民田適治，河隄亦成。此誠富國安民、興利除害，支數百歲，故謂之中策。\n\n 　　若乃繕完故隄，增卑倍薄，勞費無已，數逢其害，此最下策也！」〔讓所畫治河三策，自漢至今，未有能行之者。大率古人論事，畫為三策者，其上策多孟浪駭俗而難行，其中策則平實合宜而可用，其下策則常人所知也。數，所角翻。〕\n\n 　　孔光何武奏：「迭毀之次當以時定，〔自元帝時貢禹建毀廟之議。韋玄成、匡衡皆踵其說，以為太祖以下五廟，其親廟四，親盡而迭毀。迄于成帝，終莫能定。今二府復奏。〕請與群臣雜議。」於是光祿勳彭宣等五十三人皆以為「孝武皇帝雖有功烈，親盡宜毀。」太僕王舜、中壘校尉劉歆議曰：「禮，天子七廟。七者其正法數，可常數者也。〔禮記曰：天子七廟，三昭三穆，與太祖廟而七。〕宗不在此數中，宗變也。〔師古曰：言非常數，故云變也。〕苟有功德則宗之，不可預為設數。臣愚以為孝武皇帝功烈如彼，孝宣皇帝崇立之如此，不宜毀！」〔立世宗廟，見二十四卷宣帝本始元年。〕上覽其議，制曰：「太僕舜、中壘校尉歆議可。」\n\n 　　何武後母在蜀郡，〔武，蜀郡郫縣人。〕遣吏歸迎；會成帝崩，吏恐道路有盜賊，後母留止。〔止，不行也。〕左右或譏武事親不篤，〔師古曰：左右，謂天子側近之臣。〕帝亦欲改易大臣，冬，十月，策免武，以列侯歸國。癸酉，以師丹為大司空。丹見上多所匡改成帝之政，乃上書言：「古者諒闇不言，聽於冢宰；〔師古曰：論語云：子張曰：「書云：高宗諒闇，三年不言。」孔子曰：何必高宗，古之人皆然。君薨，百官總己以聽於冢宰，三年。」諒，信也。闇，默然也。鄭玄曰：周之六官，皆總屬於冢宰。冢宰於百官，無所不主。爾雅曰：冢，大也。冢宰，太宰也。乃上，時掌翻。〕三年無改於父之道。〔師古曰：論語稱孔子曰：「父在觀其志，父沒觀其行，三年無改於父之道，可謂孝矣。」〕前大行屍柩在堂，而官爵臣等以及親屬，赫然皆貴寵，封舅為陽安侯，皇后尊號未定，豫封父為孔 鄉侯。出侍中王邑、射聲校王邯等，〔王邑、王邯，太皇太后親屬也。邯，戶甘翻。〕詔書比下，變動政事，卒暴無漸。〔師古曰：比，頻也。比，毗至翻。卒，讀 曰猝；下倉卒同。〕臣縱不能明陳大義，復曾不能牢讓爵位，〔師古曰：牢，堅也。復，扶又翻。曾，才登翻。〕相隨空受封侯，增益陛下之過。間者郡國多地動水出，流殺人民，日月不明，五星失行，此皆舉錯失中，號令不定，法度失理，陰陽溷濁之應也。〔錯，音千故翻。師古曰：溷，音胡頓翻。〕\n\n 　　臣伏惟人情無子，年雖六七十，猶博取而廣求。〔師古曰：取，讀曰娶。〕孝成皇帝深見天命，獨知至德，〔師古曰：燭，照也。至德，指謂哀帝。〕以壯年克己，〔己者，有我之私。克，去也。〕立陛下為嗣。先帝暴棄天下，〔暴者，言無疾而崩。〕而陛下繼體，四海安寧，百姓不懼，此先帝聖德，當合天人之功也。臣聞『天威不違顏咫尺』，〔左傳齊桓公對宰孔之言。師古曰：言常若在前，宜自肅懼也。〕願陛下深思先帝所以建立陛下之意，且克己躬行，以觀群下之從化。天下者，陛下之家也，胏附何患不富貴，不宜倉卒若是，其不久長矣。」丹書數十上，〔上，時掌翻。〕多切直之言。\n\n 　　傅太后從弟子遷在左右，尤傾邪，〔從，才用翻。〕上惡之，〔惡，烏路翻。〕免官，遣歸故郡。〔傅氏，本河內溫人。〕傅太后怒；上不得已，復留遷。〔復，扶又翻；下同。〕丞相光與大司空丹奏言：「詔書前後相反，天下疑惑，無所取信。臣請歸遷故郡，以銷姦黨。」卒不得遣，〔卒，子恤翻；終也。〕復為侍中。其逼於傅太后，皆此類也。〔哀帝之時，傅氏固為驕橫，然史家所記如此等語，意其出於王氏愛憎之口。〕\n\n 　　議郎耿育上書冤訟陳湯〔成帝永始二年，陳湯徙邊。冤訟，訟其冤也。〕曰：「甘延壽、陳湯，為聖漢揚鉤深致遠之威，〔言湯等深入康居，遠誅郅支，雖其竄伐荒外，能揚威而鉤致之也。為，于偽翻。〕雪國家累年之恥，討絕域不羈之君，〔不羈，言不可羈屬也。〕係萬里難制之虜，豈有比哉！先帝嘉之，仍下明詔，宣著其功，改年垂曆，〔師古曰：謂改年為竟寧也；不以此事，蓋當其年，上書者附著耳。余按元紀，詔曰：「匈奴郅支單于背叛禮義，既伏其辜，呼韓邪單于修朝保塞，邊垂長無兵革之事，其改元為竟寧。」則改年亦以此事，非附著也。〕傳之無窮。應是，南郡獻白虎，〔白虎，西方之獸，主威武，故以為湯等之應。〕邊垂無警備。會先帝寢疾，然猶垂意不忘，數使尚書責問丞相，趣立其功；〔數，所角翻。趣使丞相、御史立議以序其功也。師古曰：趣，讀曰促。〕獨丞相匡衡排而不予，〔予，讀曰與。〕封延壽、湯數百戶，〔事見二十九卷元帝竟寧元年。〕此功臣戰士所以失望也。孝成皇帝承建業之基，乘征伐之威，兵革不動，國家無事，而大臣傾邪，欲專主威，排妒有功，〔妒，與勡同。〕使湯塊然被見拘囚，〔師古曰：塊然，獨處之意，如土塊也。塊，音口內翻。被，皮義翻。〕不能自明，卒以無罪老棄，敦煌正當西域通道，〔通道，通行之路也。卒，子恤翻。敦，徒門翻。〕令威名折衝之臣，旋踵及身，〔謂罪及其身也。〕復為郅支遺虜所笑，誠可悲也！〔復，扶又翻；下同。〕至今奉使外蠻者，未嘗不陳郅支之誅以揚漢國之盛。夫援人之功以懼敵，〔師古曰：援，引也；音爰。〕棄人之身以快讒，豈不痛哉！且安不忘危，盛必慮衰，今國家素無文帝累年節儉富饒之畜，又無武帝薦延〔畜，讀與蓄同。如淳曰：薦延，使群臣薦士而延納之。〕梟俊禽敵之臣，獨有一陳湯耳！〔師古曰：梟，謂斬其首而縣之也。俊，謂敵之魁率，郅支是也。春左氏傳曰：得俊曰克。仲馮曰：梟俊禽敵之臣，宜與薦延通為一句，則與上文相配，而下言「獨有一陳湯耳」自不妨。梟善鬭，故云梟俊，猶云梟將也。梟，堅堯翻。〕假使異世不及陛下，尚望國家追錄其功，封表其墓，以勸後進也。湯幸得身當聖世，功曾未久，〔曾，才登翻。〕反聽邪臣鞭逐斥遠，〔遠，于願翻。〕使亡逃分竄，死無處所。〔師古曰：分，謂散離也。舜典曰：分北三苗。〕遠覽之士，莫不計度，以為湯功累世不可及，而湯過人情所有，〔師古曰：言湯所犯之罪過，人情共有不能免者，非特詭異，深可誅責也。度，徒洛翻。〕湯尚如此，雖復破絕筋骨，暴露形骸，猶復制於脣舌，為嫉妒之臣所係虜耳。〔言湯功如此之偉，猶不免於罪徙，繼今者雖復捐身為國，終制於吏議，陷於係虜之罪也。復，扶又翻。〕此臣所以為國家尤戚戚也。」〔為，于偽翻。〕書奏，天子還湯，卒於長安。〔卒子恤翻。〕\n\n 　　孝成皇帝下〔諱欣，定陶恭王康之子也，成帝立以為嗣。荀悅曰：諱「欣」之字曰\n\n 　　「喜」。應劭曰：諡法，恭仁短折曰哀。〕\n\n 　　建平元年（乙卯，公元前六年）\n\n 　　春，正月，隕石于北地十六。\n\n 　　赦天下。\n\n 　　司隸校尉解光奏言:「臣聞許美人及故中宮史曹宮〔史，女史也。中宮，皇后宮也。趙皇后傳：宮屬中宮，為學事史，通詩，授皇后。〕皆御幸孝成皇帝，產子；子隱不見。〔見，賢遍翻。〕臣遣吏驗問，皆得其狀：元延元年，宮有身；其十月，宮乳掖庭牛官令舍。〔師古曰：乳，產也，音而具翻；下皆類此。〕中黃門田客〔續漢志：中黃門，比百石，掌給事禁中，以宦者為之。〕持詔記與掖庭獄丞籍武，令收置暴室獄。〔掖庭令，屬少府，有左、右丞、暴室丞各一人，皆宦者為之。暴室丞，主中婦人疾病者，就此室；其皇后、貴人有罪，亦就此室。籍姓，晉大夫籍氏之後，其先有孫伯黶，司晉之典籍，以為大政，故曰籍氏。〕『毋問兒男、女，誰兒也！』宮曰：『善臧我兒胞。〔臧，古藏字通。師古曰：胞，謂胎之衣也；音苞。〕丞知是何等兒也！』〔師古曰：意言是天子兒耳。〕後三日，客持詔記與武，問：『兒死未﹖』武對：『未死。』客曰：『上與昭儀大怒，〔趙昭儀也。〕柰何不殺！』武叩頭啼曰：『不殺兒，自知當死；殺之，亦死！』〔不殺，則為違詔命，故知當死。殺之，則後人以害皇子之罪加之，故知亦死。〕即因客奏封事曰：『陛下未有繼嗣，子無貴賤，唯留意！』奏入，客復持詔記取兒，付中黃門王舜、舜受詔，內兒殿中，為擇乳母，〔復，扶又翻。為，于偽翻。〕告『善養兒，且有賞，毋令漏泄！』舜擇官婢張棄為乳母。〔宮婢，蓋以罪沒入掖庭，男為官奴，女為官婢。鄭玄曰：古者從坐男女沒入縣官為奴，其少才知以為奚。今之侍史官婢，或謂之奚官女。〕後三日，客復持詔記并藥以飲宮。〔師古曰：飲，音於禁翻。〕宮曰：『果也欲姊弟擅天下！我兒，男也，雒上有壯髮，類孝元皇帝。〔師古曰：壯髮當雒前侵下而生，今俗呼為圭頭者是也。雒，鄂格翻。〕今兒安在﹖危殺之矣！〔師古曰：危，險也，猶今人言險不殺耳。〕梧何令長信得聞之﹖』〔師古曰：長信，謂太后。〕遂飲藥死。棄所養兒，〔師古曰：棄，謂張棄也。〕十一日，宮長李南以詔書取兒去，〔晉灼曰：漢儀注，有女長御，比侍中，宮長豈此邪﹖余謂宮長者，蓋老於宮中諸女御，因稱之為宮長；猶三署諸郎，謂久次者為郎署長也。前持詔記，此以詔書書之，與記有以異乎﹖曰：有。詔記，手記也，後世謂之手記。光武所謂「詔書、手記不可數得」。手記出於上手；詔書則下為之，以璽為信。長，知兩翻。〕不知所置。〔師古曰：終竟不知置何所也。〕\n\n 　　許美人元延二年懷子，十一月乳。〔乳，如注翻；虮乳也。〕昭儀謂帝曰：『常紿我言從中宮來。即從中宮來，許美人兒何從生中！許氏竟當復立邪』〔晉妁曰：昭儀前要帝不得立許美人以為皇后，而今有子中，許氏竟當復立為皇后邪！此前約之言也。師古曰：此說非也。言美人在內中，何從得兒而生也。故言何從生中次。此下乃始言約耳。〕懟，以手自擣，〔師古曰：懟，怨怒也。擣，築也。懟，音直類翻。〕以頭擊壁戶柱，從牀上自投地，啼泣不肯食，曰：『今當安置我，我欲歸耳！』帝曰：『今故告之，反怒為，〔師古曰：故以許美人生子告汝，何為反怒。〕殊不可曉也！』〔殊，異甚也。〕帝亦不食。昭儀曰：『陛下自知是，不食何為！陛下嘗自言：「約不負女！」〔師古曰：女，讀曰汝。〕今美人有子，竟負約，謂何﹖』帝曰：『約以趙氏故不立許氏，使天下無出趙氏上者，毋憂也！』後詔使中黃門靳嚴從許美人取兒去，盛以葦篋，〔靳，居焮翻。盛，時征翻。葦，葭類也；織以為篋也。〕置飾室簾南去。〔飾室，室之以金玉為飾者，昭陽舍是也。師古曰：簾，戶簾也，音廉。〕帝與昭儀坐，使御者于客子解篋緘，未已，〔御者，侍者也。師古曰：緘，束篋之繩，音古咸翻。〕帝使客子及御者皆出，自閉戶，獨與昭儀在。須臾開戶，吔客子〔吔，古呼字。〕使緘封篋，及詔記令中黃門吳恭持以與籍武曰：『告武，篋中有死兒，埋屏處，〔屏處，有遮蔽處，人所不見者。屏，必郢翻。〕勿令人知！』武穿獄樓垣下為坎，埋其中。〔獄，掖庭獄也。〕\n\n 　　其他飲藥傷墮者無數事，皆在四月丙辰赦令前。〔考異曰：趙后傳作「丙辰」。按哀帝紀，「四月丙午即位，赦天下」。蓋傳誤也。或者即位十日後赦也。〕臣謹 按：永光三年，男子忠等發長陵傅夫人冢，事更大赦，〔更，工衡翻。〕孝元皇帝下詔曰：『此朕所不當得赦也！』窮治，盡伏辜。天下以為當。〔當，丁浪翻。〕趙昭儀傾亂聖朝，親滅繼嗣，家屬當伏天誅。而同產親屬皆在尊貴之位，迫近帷幄，〔近，其靳翻。〕天下寒心，請事窮竟！〔謂窮治其獄而竟其情。〕丞相以下議正法，〔令外朝大議以正其罪。〕帝於是免新成侯趙欽、欽兄子咸陽癸訢皆為庶人，〔訢，臨之子也。〕將家屬徙遼西郡。\n\n 　　議郎耿育上疏言：「臣聞繼嗣失統，廢適立庶，〔師古曰：適，讀曰嫡；下同。〕聖人法禁，古今至戒。然太伯見歷知適，〔師古曰：歷，謂王季，即文王之父也。知適，謂知其當為適嗣也。適，丁歷翻。〕逡循固讓，委身吳、粵，〔謂太伯逃之吳、粵以避季歷。〕權變所設，不計常法，致位王季，以崇聖嗣，〔聖嗣，謂文王。〕卒有天下，〔師古曰：卒，終；卒，子恤翻。〕子孫承業，七八百載，〔載，子亥翻，年也。爾雅曰：唐、虞曰載，取物終更始。〕功冠三王，〔冠，古玩翻。〕道德最備，是以尊號追及太王。〔太王，古公亶父也。武王克商有天下，追王太王、王季。〕故世必有非常之變，然後乃有非常之謀也。孝成皇帝自知繼嗣不以時立，念雖末有皇子，萬歲之後未能持國，〔師古曰：末，晚暮也。萬歲，言晏駕也。余謂人之生也，以死為諱，故常人以死後為百年之後，天子曰千秋萬歲後。〕權柄之重，制於女主，女主驕盛則耆欲無極，〔如武帝為鉤弋夫人慮者是也。師古曰：耆，讀曰嗜。〕少主幼弱則大臣不使，〔師古曰：不使，不可使從命也。〕世無周公抱負之輔，恐危社稷，傾亂天下。知陛下有賢聖通明之德，仁孝子愛之恩，懷獨見之明，內斷於身，〔斷，丁亂翻。〕故廢後宮就館之漸，絕微嗣禍亂之根，〔師古曰；微嗣者，謂幼主也。〕乃欲致位陛下以安宗廟。愚臣既不能深援安危，定金匱之計，〔師古曰：愚臣，謂解光等也。金匱，言長久之法，可藏於金匱石室者。援，音爰。〕又不知推演聖德，〔師古曰：演，廣也，音弋善翻。〕述先帝之志，乃反覆校省內，暴露私燕，〔師古曰：私燕，謂成帝閒燕之私也。覆，音方目翻。余謂私燕，礮席之私，所謂專房燕，即此燕也。〕誣汙先帝傾惑之過，〔汙，烏故翻。〕成結寵妾勡媢之誅，〔媢，莫報翻。〕甚失賢聖遠見之明，逆負先帝憂國之意！夫論大德不拘俗，立大功不合眾，〔用衛鞅語意。〕此乃孝成皇帝至思所以萬萬於眾臣，陛下聖德盛茂所以符合於皇天也，豈當世庸庸斗筲之臣所能及哉！〔筲，竹器也，容斗二升，音所交翻。〕且褒廣將順君父之美，匡救銷滅既往之過，古今通義也。事不當時固爭，防禍於未然，各隨指阿從以求容媚；晏駕之後，尊號已定，萬事已訖，乃探追不及之事，訐揚幽昧之過，此臣所深痛也！〔耿育之言是也。春秋為尊者諱，義正如此。探，吐南翻。師古曰：訐，音居謁翻。〕願下有司議，〔下，遐稼翻。〕即如臣言，宜宣布天下，使咸曉知先帝聖意所起。不然，空使謗議上及山陵，下流後世，遠聞百蠻，〔聞，音問。〕近布海內，甚非先帝託後之意也。蓋孝者，【章：十四行本「者」作「子」；乙十一行本同；孔本同。】善述父之志，善成人之事，唯陛下省察！」〔省，悉井翻。〕帝亦以為太子頗得趙太后力，〔事見上卷成帝元延四年。〕遂不竟其事。傅太后恩趙太后，〔師古曰：恩，謂以厚恩接遇之、一曰：恩，謂銜其立哀帝嗣之恩也。余謂一說是。〕趙太后亦歸心，故太皇太后及王氏皆怨之。〔為趙后自殺張本。〕\n\n 　　丁酉，光祿大夫傅喜為大司馬，封高武侯。〔恩澤侯表：高武侯，國於南陽杜衍縣。考異曰：公卿表：「綏和二年，十一月，庚午，師丹為大司馬，四月，徙。建平元年，四月，丁酉，傅喜為大司馬。」喜傳云：「明年正月，徙師丹為大司空，而拜喜為大司馬。」荀紀亦在正月。按長曆此年四月癸亥朔，無丁酉，今從喜傳、漢紀。〕\n\n 　　秋，九月，甲辰，隕石于虞二。〔地理志，虞縣，屬梁國。〕\n\n 　　郎中令泠褒、〔師古曰：泠，音零。古者樂工謂之泠人，因以為氏。周有泠州鳩。原父曰：按此時無郎中令。余謂「令」字衍。〕黃門郎段猶等復奏言：「定陶共皇太后、共皇后皆不宜復引定陶藩國之名，以冠大號；〔復，扶又翻。共，讀曰恭。冠，古玩翻。〕車馬、衣服宜皆稱皇之意，〔師古曰：皇者，至尊之號，其服御宜皆副稱之也。稱，音尺孕翻。〕置吏二千石以下，各供厥職；〔師古曰：謂詹事、太僕、少府等眾官也。〕又宜為共皇立廟京師。」〔為，于偽翻；下故為同。〕上復下其議，〔復，扶又翻。下，遐稼翻。〕群下多順指言：「母以子貴，宜立尊號以厚孝道。」唯丞相光、大司馬喜、大司空丹以為不可。丹曰：「聖王制禮，取法於天志。尊卑者，所以正天地之位，不可亂也。〔易繫辭曰：天尊地卑，君臣定矣。卑高以陳，貴賤位矣。又履卦大象曰：上天下澤，履，加子以辯上下、定民志。履者，禮也。〕今定陶並皇太后、共皇后以『定陶共』為號者，母從子，妻從夫之義也。〔共皇太后之號，為母從子。共皇后之號，為妻從夫。〕欲立官置吏，車服與太皇太后並，非所以明『尊無二上』之義也。定陶共皇號諡已前定，義不得復改。〔復，扶又翻。〕禮：『父為士，子為天子，祭以天子，其尸服以士服』，子無爵父之義，尊父母也。〔引禮記喪服小記之言。古者祭祀必有尸，服以生時之服，事亡如事存也。鄭玄曰：祭以天子，養以子道也。尸服士服，父本無爵，不敢以己爵加之，嫌於卑之。〕為人後者為之子，故為所後服斬衰三年，〔斬衰，用麤布，其下斬之不緶。衰，音七雷翻。〕而降其父母期，明尊本祖而重正統也。〔本祖，所後之祖。〕孝成皇帝聖恩深遠，故為共王立後，〔事見上卷成帝綏和元年。〕奉承祭祀，令共皇長為一國太祖，〔前稱共王，後稱共皇，隨其時之所稱而稱之也。諸侯之國，以始封之君為國太祖。〕萬世不毀，恩義已備。陛下既繼體先帝，持重大宗，承宗廟、天地、社稷之祀，義不可復奉定陶共皇，祭入其廟。〔復，扶又翻；下同。〕今欲立廟於京師，使臣下祭之，是無主也。又，親盡當毀，〔禮，太祖以下親廟四，親盡而迭毀。匡衡曰：孝莫大於嚴父，故父之所尊，子不敢不承；父之所異，子不敢同。禮，公子不得為母信。為後，則於子祭，於孫止。李奇曰：不得信，尊其父也。父子去其所而為大宗後，尚得私祭其母；為孫則止，不得祭公子母也，明繼祖不復顧其私祖母。此皆親盡當毀之義也。師古曰：信，讀曰申。〕空去一國太祖不墮之祀而就無主當毀不正之禮，〔共皇立廟於定陶，則為一國太祖之廟，萬世不毀。立廟於京師，則其祭莫適為主；又親盡當毀，而於禮又為不正也。墮，讀曰隳。〕非所以尊厚共皇也！」丹由是浸不合上意。\n\n 　　會有上書言：「古者以龜、貝為貨，今以錢易之，〔貝，博蓋翻，海介蟲也；居陸名贆，在水名函蜬。古者貨貝而寶龜，周有泉，至秦廢貝而行錢。其後王莽以龜貝為貨，蓋祖此說也。埤雅：獸為友，貝二為朋。貝中肉如科斗而有首尾，貝之字從目從八，言貝，目之所背也。鹽鐵論曰：教與俗改，敝與世易，夏后氏以玄貝，殷人以紫石。孔穎達曰：爾雅：貝，居陸猋，在水蜬，大者讴，小者鰿。今之細貝亦有紫色者，出日南。玄貝，胎貝黑色者。餘蚳，黃白文。餘泉，白黃文，白質黃文也。詩成貝錦，則紫貝也。紫貝，以紫為質，黑為文點也。蚆博而頯，中廣，兩頭銳。蜠大而儉。鰿小而惰，惰狹而長。贆，音標。蜬，音含。讴，音況。鰿，音積。蚳，音治。蚆，音葩。頯，匡軌翻。蜠，音囷。〕民以故貧，宜可改幣。」上以問丹，丹對言可改。章下有司議，〔下，遐稼翻；下同。〕皆以為行錢以來久，難卒變易。〔師古曰：卒，讀曰猝。〕丹老人，忘其前語，〔年老神識衰減則健忘。忘，音巫放翻。〕復從公卿議。又丹使吏書奏，吏私寫其草；丁、傅子弟聞之，使人上書告「丹上封事，〔上，時掌翻。〕行道人偏持其書。」上以門 口將軍、中朝臣，〔朝，直遙翻。〕皆對曰：「忠不顯諫。大臣奏事，不宜漏泄，宜下廷尉治。」〔下，遐稼翻。〕事下廷尉，劾丹大不敬，〔承丁、傅風旨也。 劾，戶概翻。〕事未決，給事中、博士申咸、炔欽上書〔蘇林曰：炔，音桂，姓也。〕言：「丹經、行無比，〔行，下孟翻。師古曰：比，音必寐翻。余謂讀如字， 義自通。〕自近世大臣能若丹者少。發憤懣，奏封事，〔懣，音滿，又莫困翻。〕不及深思遠慮，使主簿書，〔漢三公府皆有主簿，錄省眾事。簿，文籍也，以版書之。〕漏泄之過不在丹，以此貶黜，恐不厭眾心。」〔師古曰：厭，音一膽翻。〕上貶咸、欽秩各二等；〔博士秩比六百石，貶二等，則比四百石。〕遂策免丹曰：「朕惟君位尊任重，懷諼迷國，〔師古曰：諼，詐也；音虛爰翻。〕進退違命，反覆異言，甚為君恥之！〔為，于偽翻；下為賢同。〕以君嘗託傅位，〔謂嘗傅上於東宮也。〕未忍考于理，〔理，理官也；謂廷尉也。言未召致廷尉而考問之也。〕其上大司空、高樂侯印綬，罷歸！」〔上，時掌翻；下同。〕\n\n 　　尚書令唐林上疏曰：「竊見大司空丹策書，泰深痛切。君子作文，為賢者諱。〔春秋之義，為賢者諱。〕丹，經為世儒宗，〔言經學為當世儒者所宗也。〕德為國黃耇，〔師古曰：黃耇，老人之稱也。黃，謂白髮落盡，更生黃者也。耇，老人面色不淨如垢也。〕親傅聖躬，位在三公；所坐者微，海內未見其大過。事既以往，〔丹傳「以」作「巳」。〕免爵太重；京師識者咸以為宜復丹爵邑，使奉朝請。〔朝，直遙翻。師古曰：識者，謂有識之人也。請，音材性翻。成帝尊禮張禹，使奉朝請，後遂以為官名。沈約曰：奉朝會請召而已。請，讀如字。〕唯陛下裁覽眾心，有以尉復師傅之臣！」〔尉，與慰同，安也。復，報也。〕上從林言，下詔，賜丹爵關內侯。〔自蕭望之以讒間免官，賜爵關內侯，其後周堪等皆用此比，雖曰以恩師傅，其實倚閣之，使之優閒耳。〕\n\n 　　上用杜業之言，召見朱博，起家復為光祿大夫；〔朱博免官，見上卷成帝綏和元年。按杜業傳：帝初即位，業上書言王氏世權日久，薛宣、張禹惑亂朝廷而薦朱博。見，賢遍翻。〕遷京兆尹。冬，十月，壬午，以博為大司空。\n\n 　　中山王箕子，幼有眚病，〔箕子，中山王興之子。孟康曰：災眚之眚，謂妖病也。服虔曰：身盡青也。蘇林曰：名為肝厥，發時，脣口手足十指甲皆青。師古曰：下云「禱祠解舍」，孟說是也。眚，音所領翻，字不作「青」。服〔蘇〕說誤矣。〕祖母馮太后自養視，數禱祠解。〔數，所角翻。師古曰：解，音懈。余按韻書，解音懈者，釋除也，禱祠以除災也。但顏註上云「禱祠解舍」，則以解為廨舍之廨，其說拘矣。賈公彥曰：求福曰禱，禱禮輕；得求曰祠，祠禮重。〕上遣中郎謁者張由將醫治之。〔續漢志：常侍謁者，主殿上時節威儀，比六百石；給事謁者，四百石；灌謁者郎中，比三百石，掌賓贊受事及上章報問。中郎謁者，蓋即灌謁者郎中也。治，直之翻；下同。〕由素有狂易病，〔師古曰：狂易者，狂而變易常性也。〕病發，怒去，西歸長安。尚書簿責由擅去狀，〔師古曰：簿責，以文簿一一責問也。〕由恐，因誣言中山太后祝詛上及傅太后。〔中山太后，馮太后也，即元帝馮昭儀。祝職救翻。詛，莊助翻。〕傅太后與馮太后並事元帝，追怨之，因是遣御史丁玄按驗；數十日，無所得。更使中謁者令史立治之；〔師古曰：官為中謁者令，姓史，名立。續漢志：中宮謁者令，主報中章，宦者為之。更，工衡翻。〕立受傅太后指，冀得封侯，治馮太后女弟習及弟婦君之，〔據馮昭儀傳，君之，寡弟婦也。〕死者數十人，誣奏云：「祝詛，謀弒上，立中山王。」責問馮太后，無服辭。立曰：「熊之上殿何其勇，今何怯也！」〔當熊事，見二十九卷元帝建昭元年。之上，時掌翻。〕太后還謂左右：「此乃中語，【章：十四行本「語」下有「前世事」三字；乙十一行本同；孔本同；退齋校同。】〔師古曰：中語，謂宮中之言語也。〕吏何用知之﹖欲陷我，效也！」〔師古曰：效，徵驗也。〕乃飲藥自殺。宜鄉侯參、君之、習及夫、子〔按馮昭儀傳，習夫及子也。〕當相坐者，或自殺，或伏法，〔伏法，謂受刑而死。〕凡死者十七人。眾莫不憐之。\n\n 　　司隸孫寶奏請覆治馮氏獄，傅太后大怒曰：「帝置司隸，主使察我！馮氏反事明白，故欲擿抉以揚我惡，〔師古曰：剔抉，謂挑發之也。擿，音他歷翻。抉，音一決翻。挑，音他聊翻。〕我當坐之！」上乃順指，下寶獄。〔下，遐稼翻。〕尚書僕射唐林爭之，上以林朋黨比周，〔比，毗至翻。〕左遷敦煌魚澤障候。〔師古曰：敦煌效穀縣，本魚澤障也。〕大司馬傅喜、光祿大夫龔勝固爭，上為言太后，出寶，復官。〔為，于偽翻。〕張由以先告，賜爵關內侯；史立遷中太僕。〔張由、史立以此受賞，豈知乃以此賈禍邪！〕\n",
    "资治通鉴第三十四卷-汉纪二十六": "　　汉纪二十六　起柔兆执徐，尽著雍敦牂，凡三年。\n\n 　　孝哀皇帝中\n\n 　　建平二年（丙辰、前五）\n\n 　　春，正月，有星孛于牽牛。〔晉天文志：牽牛六星，天之關梁，主犧牲事。孛，蒲內翻。〕\n\n 　　丁、傅宗族驕奢，皆嫉傅喜之恭儉。又，傅太后欲求稱尊號，與成帝母齊尊；喜與孔光師丹共執以為不可。上重違大臣正議，〔師古曰：重，難也。〕又內迫傅太后，依違者連歲。〔如淳曰：依違，不決事之言也。余謂上二語，即依違之意。〕傅太后大怒，上不得已，先免師丹以感動喜；〔師丹免見上卷上年。〕喜終不順。朱博與孔鄉侯傅晏連結，共謀成尊號事，數燕見，〔數，所角翻。見，賢遍翻。〕奏封事，毀短喜及孔光。〔毀短者，譖毀而言其短也。〕丁丑，上遂策免喜，以侯就第。\n\n 　　御史大夫官既罷，〔成帝綏和元年，罷御史大夫，置大司空，事見三十二卷。〕議者多為古今異制，漢自天子之號下至佐史，皆不同於古，〔漢官至斗食、佐史而止。言漢承秦號為皇帝，下至百官稱號，皆不與古同。〕而獨改三公，職事難分明，無益於治亂。〔治，直吏翻。〕於是朱博奏言：「故事：選郡國守相高第為中二千石，〔守，式又翻。相，息亮翻。〕選中二千石為御史大夫，任職者為丞相；〔言御史大夫能任其職，則進而為相。〕位次有序，所以尊聖德，重國相也。今中二千石未更御史大夫而為丞相，〔師古曰：更，經也，音工衡翻。〕權輕，非所以重國政也。臣愚以為大司空官可罷，復置御史大夫，遵奉舊制。臣願盡力以御史大夫為百僚率！」上從之。夏，四月，戊午，更拜博為御史大夫。又以丁太后兄陽安侯明為大司馬、衛將軍，置官屬；大司馬冠號如故事。〔復綏和以前之制也。冠，古玩翻。〕\n\n 　　傅太后又自詔丞相、御史大夫曰：「高武侯喜附下罔上，與故大司空丹同心背畔，放命圮族，〔應劭曰：謂放棄教令，圮其族類。背，蒲妹翻。圮，皮美翻。〕不宜奉朝請，〔朝，直遙翻。請，才性翻，又如字。〕其遣就國！」\n\n 　　丞相孔光，自先帝時議繼嗣，有持異之隙，又重忤傅太后指：〔持異事見三十二卷成帝綏和元年。重忤傅太后指，謂不使居北宮，奏傅遷，持稱尊號之議也。師古曰：重，音直用翻。忤，五故翻。〕由是傅氏在位者與朱博為表裏，共毀譖光。〔表，外也。裏，內也。傅氏譖之於內，朱博毀之於外也。〕乙亥，策免光為庶人。〔師古曰：漢舊儀云：丞相有他過，使者奉策書，即時步出府，乘棧車歸田里。〕以御史大夫朱博為丞相，封陽鄉侯；〔恩澤侯表：陽鄉侯，國於山陽湖陵。考異曰：公卿表：「四月乙未，孔光免，朱博為丞相。」又曰：「四月，戊午，博為御史大夫；乙亥，遷。」五行志：「五月，乙亥朔，博為丞相。」荀紀：「乙亥，孔光免。」按長曆，是月丁巳朔，無乙未；十九日乙亥，非朔也。表、志皆有誤。〕少府趙玄為御史大夫。〔成帝綏和元年，趙玄自太子太傅左遷，今復進用，皆丁、傅之意也。〕臨延登受策，〔師古曰：延入而登殿也。漢書儀云：丞相、御史大夫初拜，皇帝延登親詔也。〕有大聲如鍾鳴，殿中郎吏陛者皆聞焉。〔師古曰：陛者，謂執兵列於陛側。〕\n\n 　　上以問黃門侍郎蜀郡揚雄〔續漢志：給事黃門侍郎，六百石，掌侍從左右，給事中，關通中外及諸王朝見於殿上，引王就坐。揚雄解嘲所謂「官不過侍郎，擢纔給事黃門」者也。揚雄自謂其先出自有周伯僑者，食采於晉之楊，因氏焉。不知伯僑，周何別也。〕及李尋。尋對曰：「此洪範所謂鼓妖者也。師法，以為人君不聰，為眾所惑，空名得進，則有聲無形，不知所從生。〔洪範五行傳曰：聽之不聰，是謂不謀，時則有鼓妖。君嚴猛而閉下，臣戰栗而塞耳，則妄聞之氣發於音聲，故有鼓妖。妖，於驕翻。〕其傳曰：『歲、月、日之中，則正卿受之。』今以四月日加辰、巳有異，是為中焉。〔以一歲三分之，則四月已為歲之中。以一日三分之，則辰、巳已為日之中。〕正卿，謂執政大臣也。宜退丞相、御史，以應天變。然雖不退，不出期年，其人自蒙其咎。」〔師古曰：期年，十二月也。蒙，猶被也。期音基。〕揚雄亦以為「鼓妖，聽失之象也。朱博為人強毅，多權謀，宜將不宜相，〔將，即亮翻。相，息亮翻。〕恐有凶惡亟疾之怒。」〔師古曰：亟，急也；音居力翻。〕上不聽。\n\n 　　朱博既為丞相，上遂用其議，下詔曰：「定陶共皇之號，不宜復稱定陶；〔復，扶又翻。〕尊共皇太后曰帝太太后、稱永信宮；共皇后曰帝太后，稱中安宮；為共皇立寢廟於京師，〔為，于偽翻。〕比宣帝父悼皇考制度。」〔宣帝既立八年，有司言：禮，父為士，子為天子，祭以天子。悼園宜稱皇考，立廟，因園為寢，以時薦享焉。然悼園在廣明成鄉，長安東郭之外也。定陶共王葬定陶而立廟京師，則非因園為寢矣。〕於是四太后各置少府、太僕，秩皆中二千石。〔傅太后、丁太后、趙太后與太皇太后為四太后。〕傅太后既尊後，尤驕，與太皇太后語，至謂之「嫗」。〔嫗，威遇翻。〕時丁、傅以一二年間暴興尤盛，為公卿列侯者甚眾；然帝不甚假以權，勢不如王氏在成帝世也。\n\n 　　丞相博、御史大夫玄奏言：「前高昌侯宏，首建尊號之議，而為關內侯師丹所劾奏，免為庶人。〔事見上卷綏和二年。劾，戶概翻。〕時天下【嚴：「下」改「子」。】衰粗，委政於丹，〔師古曰：言新有成帝之喪，斬衰粗服，故天子不親政事也。衰，音倉回翻。〕丹不深惟褒廣尊號之義，〔惟，思也。〕而妄稱說，抑貶尊號，虧損孝道，不忠莫大焉！陛下仁聖，昭然定尊號，宏以忠孝復封高昌侯；丹惡逆暴著，雖蒙赦令，不宜有爵邑，請免為庶人。」奏可。\n\n 　　又奏：「新都侯莽前為大司馬，不廣尊尊之義，抑貶尊號，虧損孝道，〔事亦見上卷綏和二年。〕當伏顯戮。幸蒙赦令，不宜有爵土，請免為庶人。」上曰：「以莽與【章：乙十一行本「與」下有「太」字；孔本同。】皇太后有屬，勿免，遣就國。」及平阿侯仁臧匿趙昭儀親屬，皆遣就國。〔仁，譚之子也。臧，古藏字通。〕\n\n 　　天下多冤王氏者！〔為下元壽二年王莽復柄國張本。〕諫大夫楊宣上封事言：「孝成皇帝深惟宗廟之重，稱述陛下至德以承天序，〔天序，謂帝王正統相傳之次，天所命也。上，時掌翻。〕聖策深遠，恩德至厚。惟念先帝之意，豈不欲以陛下自代，奉承東宮哉！〔師古曰：言供養太后。〕太皇太后春秋七十，數更憂傷，〔謂先罹元帝之喪而又哭成帝也。數，所角翻。更，工衡翻。〕敕令親屬引領以避丁、傅，〔師古曰：引領，自引道領而退也。〕行道之人為之隕涕。〔為，于偽翻。〕況於陛下登高遠望，獨不慚於延陵乎！」〔言王氏斥逐而丁、傅貴寵，若登高而望成帝陵寢，寧不有慚於付託乎！〕帝深感其言，復封成都侯商中子邑為成都侯。〔綏和二年，商子況以罪奪侯；今以邑紹封。中，讀曰仲。〕\n\n 　　朱博又奏言：「漢家故事，置部刺史，秩卑而賞厚，〔漢，刺史秩六百石耳；居部九歲，舉為守相，秩二千石；其有異材功效著者輒登擢。〕咸勸功樂進。〔師古曰：勸功，自勸勉而立功也。樂，音洛。〕前罷刺史，更置州牧，〔事見三十二卷成帝綏和元年。更，工衡翻。〕秩真二千石，位次九卿；九卿缺，以高第補；其中材則茍自守而已，恐功效陵夷，〔師古曰：陵夷，謂漸廢替。〕姦軌不禁。臣請罷州牧，置刺史如故。」上後之。\n\n 　　六月，庚申，帝太后丁氏崩，詔歸葬定陶共皇之園，〔從夫也，共皇葬於其國。賢曰：在今曹州濟陰縣北。共，讀曰恭。〕發陳留、濟陰近郡國五萬人穿復土。〔近郡國，謂郡國之近定陶者。前書音義曰：穿復土，謂穿壙填塞事也。言下棺訖，復以土為墳，故曰復土。近，其靳翻。〕\n\n 　　初，成帝時，齊人甘忠可詐造天官曆、包元太平經十二卷，言漢家逢天地之大終，當更受命於天；以教渤海夏賀良等。〔夏，戶雅翻。〕中壘校尉劉向奏忠可假鬼神，罔上惑眾；〔忠可詐稱「天帝使人赤精子下教我」，故向奏之。〕下獄，治服；〔服其挾詐也。下，遐稼翻。〕未斷，病死。〔斷，丁亂翻。〕賀良等復私以相教。〔復，扶又翻；下同。〕上即位，司隸校尉解光、騎都尉李尋白賀良等，皆待詔黃門。〔應劭曰：諸以材技徵召，未有正官，故曰待詔。董巴曰：黃門，禁門黃闥。〕數召見，〔數，所角翻。見，賢遍翻。〕陳說「漢曆中衰，當更受命。成帝不應天命，故絕嗣。今陛下久疾，變異屢數，〔師古曰：數，音所角翻。〕天所以譴告人也；宜急改元易號，乃得延年益壽，皇子生，災異息矣。得道不得行，〔師古曰：言知道而不能行。〕咎殃且無不有，洪水將出，災火且起，滌盪民人。」上久寢疾，〔班固曰：上即位痿痹，末年浸劇。〕冀其有益，遂從賀良等議，詔大赦天下，以建平二年為太初元年，號曰「陳聖劉太平皇帝」，〔李斐曰：陳，道也；言得神道聖者劉也。如淳曰：陳，舜後。王莽，陳之後。謬語陳當立而不知。韋昭曰：敷陳聖劉之德也。師古曰：如、韋二說是也。余謂韋說不詭於正，如說則流於巫。顏以為二說皆是，將安從乎！〕漏刻以百二十為度。〔師古曰：舊漏，晝夜共百刻，今增其二十。〕\n\n 　　秋，七月，以渭城西北原上永陵亭部為初陵，勿徙郡國民。\n\n 　　上既改號月餘，寢疾自若。夏賀良等復欲妄變政事，大臣爭以為不可許。賀良等奏言：「大臣皆不知天命，宜退丞相、御史，以解光、李尋輔政。」上以其言無驗，八月，詔曰：「待詔賀良等建言改元易號，增益漏刻，可以永安國家；朕信道不篤，過聽其言，〔師古曰：過，誤也。〕冀為百姓獲福，卒無嘉應。〔為，于偽翻。卒，子恤翻。〕夫過而不改，是謂過矣！〔論語載孔子之言。〕六月甲子詔書，非赦令，皆蠲除之。〔如淳曰：悔前赦令不蒙其福，故收令還之。臣瓚曰：改元易號，大赦天下，以求延祚而不蒙福，哀帝悔之，故更下制書，諸非赦事皆除之。謂改制易號，今皆復故也。師古曰：如說非也，瓚說是矣。唯赦令不改，餘皆除之。〕賀良等反道惑眾，姦態當窮竟。」皆下獄，伏誅。〔下，遐稼翻。〕尋及解光減死一等，徙敦煌郡。〔此漢法所謂減死徙邊也。減死者，罪至死而特為末減也。減死罪一等，為城旦、舂。〕\n\n 　　上以寢疾，盡復前世所嘗興諸神祠凡七百餘所，〔成帝建始初，匡衡、張譚奏罷諸神祠不應禮者，今盡復之。〕一歲三萬七千祠云。〔神祠既多，而有歲五祠者，有歲四祠者，故其數若是之多。〕\n\n 　　傅太后怨傅喜不已，使孔鄉侯【章：乙十一行本「侯」有「晏」字；孔本同；張校同。】風丞相朱博令奏免喜侯。〔師古曰：風，讀曰諷。〕博與御史大夫趙玄議之，玄言：「事已前決，〔謂前已決遣就國，罪無重科也。〕得無不宜﹖」〔師古曰：得無，猶言無乃也。〕博曰：「已許孔鄉侯矣。匹夫相要，尚相得死，〔要，一遙翻。得死，謂得其死力；一曰：得其相為死也。〕何況至尊！〔至尊，謂傅太后。〕博唯有死耳！」〔大臣以道事君，而博以死奉私屬，貪權藉勢之心為之也。〕玄即許可。博惡獨斥奏喜，〔惡，烏故翻。〕以故大司空氾鄉侯何武前亦坐過免就國，〔事見上卷綏和二年。〕事與喜相似，即并奏：「喜、武前在　位，皆無益於治，〔治，直吏翻。〕雖已退免，爵土之封，非所當也；皆請免為庶人。」上知傅太后素怨喜，疑博、玄承指，即召玄詣尚書問狀，玄辭服。〔丞相、御史同奏，而獨召問玄者，以博強毅多權詐，難遽得其情，而玄易以窮詰也。〕有詔：「左將軍彭宣與中朝者雜問」，宣等奏劾「博、玄、晏皆不道，不敬，〔劾，戶概翻。〕請召詣廷尉詔獄」。上減玄死罪三等，削晏戶四分之一；〔減死罪三等，為隸臣妾。晏封五千戶，削其千二百五十。〕假謁者節召丞相詣廷尉，博自殺，國除。\n\n 　　九月，以光祿勳平當為御史大夫；冬，十月，甲寅，遷為丞相；以冬月故，且賜爵關內侯。〔如淳曰：漢儀注，御史大夫為丞相，更春乃封，故先賜爵關內侯也。李奇曰：以冬月非封侯時，故且先賜爵關內侯也。師古曰：李說是也。〕以京兆尹平陵王喜為御史大夫。〔按表、傳，「喜」當作「嘉」，詳見下年。及審是。〕\n\n 　　上欲令丁、傅處爪牙官，〔處，昌呂翻。〕是歲，策免左將軍淮陽彭宣，以關內侯歸家，而以光祿勳丁望代為左將軍。〔上策宣曰：「前有司數奏言：諸侯國人不得宿衛；將軍不宜典兵馬，處大位。朕惟將軍任漢將之重，而子又前娶淮陽王女，婚姻不絕，非國之制，其上左將軍印綬。」余按彭宣以連姻藩國而免官，丁、傅以戚黨而見用，卒之奪劉氏者，非藩國，乃外戚也。丁、傅於國有大故之時，拱手授柄於王氏，而彭宣乃能辭三公位於王莽專權之初，任官惟賢材，烏得拘小嫌乎！〕\n\n 　　烏孫卑爰疐侵盜匈奴西界，單于遣兵擊之，殺數百人，略千餘人，敺牛畜去。卑爰疐恐，遣子趨逯為質匈奴，〔疐，竹二翻。師古曰：敺，與驅同。逯，音錄。質，音致；下同。〕單于受，以狀聞。漢遣使者責讓單于，告令還歸卑爰疐質子；〔責以匈奴、烏孫並為漢臣，單于不當擅受卑爰疐質子。〕單于受詔遣歸。\n\n 　　三年（丁卯、前四）\n\n 　　春，正月，立廣德夷王弟廣漢為廣平王。〔廣德夷王雲客，成帝鴻嘉二年封；又二年，薨，無後。今立廣漢以奉中山靖王嗣。諡法：安心好靜曰夷；克殺秉政曰夷。〕\n\n 　　帝太太后【章：乙十一行本「帝」上有「癸卯」二字；孔本同；退齋校同。】所居桂宮正殿火。〔考異曰：五行志云：「桂宮鴻寧殿災。」荀紀云：「桂宮正殿火。」今從哀紀。〕\n\n 　　上使使者召丞相平當，欲封之；當病篤，不應。〔不應召也。〕室家或謂當：「不可強起受侯印為子孫邪﹖」〔室家，當之妻子也。謂受侯印而死，得以封爵遺子孫也。強，其兩翻。為，于偽翻；下同。〕當曰：「吾居大位，已負素餐責矣；起受侯印，還臥而死，死有餘罪。今不起者，所以為子孫也！」遂上書乞骸骨，上不許。三月，己酉，當薨。\n\n 　　有星孛于河鼓。〔天文志：河鼓，在牽牛北；大星，上將；左、右星，左、右將。孛，蒲內翻。〕\n\n 　　夏，四月，丁酉，王嘉為丞相，河南太守王崇為御史大夫。〔守，式又翻。〕崇，京兆尹駿之子也。嘉以時政苛急，郡國守相數有變動，〔數，所角翻。〕乃上疏曰：「臣聞聖王之功在於得人，孔子曰：『材難，不其然與！』〔師古曰：論語載孔子之言也。材難，言有賢材者難得也。與，讀曰歟。余謂材難二語，古語也；孔子引之，謂其言之是也。〕故『繼世立諸侯，象賢也。』〔禮記郊特牲之文。師古曰：象其先父祖之賢耳，非必皆賢也。〕雖不能盡賢，天子為擇臣、立命卿以輔之。〔記王制：大國三卿，皆命於天子；次國三卿，二卿命於天子，一卿命於其君；小國二卿，皆命於其君。春秋之時，如晉之六卿，以中軍帥為正卿，亦其君先命之而後聞於天子耳。齊之高、國，魯之三桓，皆世卿也。漢之王國傅、相、中尉命於天子，猶古之命卿也。〕居是國也，累世尊重，然後士民之眾附焉，是以教化行而治功立。〔治，直吏翻。〕今之郡守重於古諸侯，〔周初班爵五等，公、侯地方百里，伯七十里，子、男五十里。其後齊、晉、秦、楚，以兼并而地始廣大耳。漢郡守方制千里，連城以十數，是重於古諸侯也。守，式又翻；下同。〕往者致選賢材，〔致，極也。〕賢材難得，拔擢可用者，或起於囚徒。昔魏尚坐事繫，文帝感馮唐之言，遣使持節赦其罪，拜為雲中太守；匈奴忌之。〔事見十四卷文帝十四年。〕武帝擢韓安國於徒中，拜為梁內史；骨肉以安。〔按韓安國傳：安國坐法抵罪。會梁內史缺，漢使使者拜安國為梁內史，起徒中為二千石。此景帝時事也。「武帝」，當作「景帝」。師古曰：骨肉以安，言梁孝王免罪也。〕張敞為京兆尹，有罪當免，黠吏知而犯敞，〔黠，下八翻。〕敞收殺之，其家自冤，〔自言其冤也。〕使者覆獄，劾敞賊殺人，上逮捕不下，〔上奏請逮捕敞，而天子不下其奏也。上，時掌翻。下，遐嫁翻。〕會免；亡命十數日，宣帝徵敞拜為冀州刺史，卒獲其用。〔事見二十七卷宣帝甘露元年。卒，子恤翻。〕前世非私此三人，貪其材器有益於公家也。孝文時，吏居官者或長子孫，【章：乙十一行本「孫」下有「以官為氏」四字；孔本同；張校同；退齋校同。】〔長，知兩翻；下同。〕倉氏、庫氏則倉庫吏之後也；其二千石長吏亦安官樂職，〔樂，音洛。〕然後上下相望，莫有苟且之意。其後稍稍變易，公卿以下傳相促急，又數改更政事，〔傳，知戀翻。數，所角翻。更，工衡翻。〕司隸、部刺史舉劾苛細，發揚陰私，〔司隸部三輔、三河、弘農，其餘部刺史分部諸郡國。劾，戶概翻。〕吏或居官數月而退，送故迎新，交錯道路。中材茍容求全，〔師古曰：不敢操持群下也。〕下材懷危內顧，〔師古曰：常恐獲罪，每為私計也。〕壹切營私者多。二千石益輕賤，吏民慢易之，或持其微過，增加成罪，言於司隸、刺史，或上書告之；眾庶知其易危，〔師古曰：言易可傾危。易，以豉翻。〕小失意則有離畔之心。前山陽亡徒蘇令等縱橫，〔事見三十一卷成帝永始三年。師古曰：橫，音胡孟翻。〕吏士臨難，〔難，乃旦翻。〕莫肯伏節死義，以守、相威權素奪也。〔師古曰：守，郡守也；相，諸侯相也。素奪，謂不先假之威權也。〕孝成皇帝悔之，下詔書，二千石不為故縱，〔孟康曰：不以故縱為罪，所以優之也。〕遣使者賜金，尉厚其意，誠以為國家有急，取辦於二千石；二千石尊重難危，乃能使下。孝宣皇帝愛其善治民之吏，有章劾事留中，會赦壹解。〔師古曰：不即下治其事，恐為擾重，故每留中；或經赦，令壹切皆解散也。余謂善治民之吏，宣帝愛其材，或有章劾，留中不下，會赦，則其事得釋。治，直之翻。劾，戶概翻。〕故事：尚書希下章，為煩擾百姓，證驗繫治，或死獄中，章文必有『敢告之』字乃下。〔師古曰：所以丁寧告者之辭，絕其相誣也。余謂此乃防其誣告耳。下，遐稼翻。為，于偽翻。〕唯陛下留神於擇賢，記善忘過，容忍臣子，勿責以備。〔師古曰：不求備於一人也。余謂責備者，求全也。〕二千石、部刺史、三輔縣令有材任職者，人情不能不有過差，宜可闊略，〔師古曰：當寬恕其小罪也。〕令盡力者有所勸。此方今急務，國家之利也。前蘇令發，欲遣大夫使逐問狀，〔使之逐盜而問其狀也。〕時見大夫無可使者，〔師古曰：謂見在大夫皆不堪為使。見，賢遍翻。〕召盩厔令尹逢，拜為諫大夫遣之。〔盩厔，音舟窒。〕今諸大夫有材能者甚少，宜豫畜養可成就者，則士赴難不愛其死；臨事倉卒乃求，非所以明朝廷也。」〔人材當聚於朝廷；事會之來，無可用者，倉猝求之，適所以明朝廷之無人耳。少，詩沼翻。畜，許六翻。難，乃旦翻。卒，讀曰猝。〕嘉因薦儒者公孫光、滿昌〔風俗通：荊蠻有瞞氏，音舛變為「滿」。國語：路，潞、泉、余、滿，皆赤狄，隗姓。〕及能吏蕭咸、薛脩，皆故二千石有名稱者，天子納而用之。〔按嘉此疏，誠中當時之病。然為相者在於朝夕納誨，隨事矯正，天下不能窺其際，而自臻於治平，不在著見於奏疏，以騰口說也。自宣帝之後，為相者始加詳於奏疏，而考其治迹，愈不逮前，相業固不在乎此也。稱，尺證翻。〕\n\n 　　六月，立魯頃王子部鄉侯閔為王。〔魯共王曾孫頃王封，傳國於其子文王谩；谩薨，無後；今立閔紹封。「部鄉」，據紀、表及傳當作「郚鄉」。師古曰：郚，音吾，又音魚。谩，音子緣翻。地理志，東海郡有郚鄉侯國。〕\n\n 　　上以寢疾未定，〔定，猶安也。〕冬，十一月，壬子，令太皇太后下詔復甘泉泰畤、汾陰后土祠，罷南、北郊。〔成帝崩，皇太后詔罷甘泉，汾陰祠，復南、北郊。畤，音止。〕上亦不能親至甘泉、河東，遣有司行事而禮祠焉。\n\n 　　無鹽危山土自起覆草，如馳道狀；〔無鹽縣，屬東平國。危山，山名。言土自起，覆草成路，如人力開掘，作馳道狀也。〕又，瓠山石轉立。〔晉灼曰：漢書作「報山」。山脅石一枚，轉側起立，高九尺六寸，旁行一丈，廣四尺也。師古曰：報山，山名也。古作「瓠」字，為其形似瓠耳。晉說是也。〕東平王雲及后謁自之石所祭；治石象瓠山立石，束倍草，并祠之。〔雲，元帝子東平王宇之子也。謁，后名也。蘇林曰：於宫中作山象。師古曰：倍草，黃倍草也。倍，音步賄翻。原父曰：「立石」屬上句。治，直之翻。〕河內息夫躬、〔息夫，複姓。姓譜：媯姓之國為息氏，公子邊受爵為大夫；又有息夫氏出焉。〕長安孫寵相與謀共告之，曰：「此取封侯之計也！」乃與中郎右師譚〔張晏曰：右師，姓；譚，名。余謂右師，以官為氏。〕共因中常侍宋弘上變事，告焉。〔上，時掌翻。〕是時上被疾，多所惡，事下有司，逮王后謁下獄驗治；服「祠祭詛祝上，為雲求為天子，〔被，皮義翻。下，遐稼翻。詛，莊助翻。祝，職救翻。為雲，于偽翻。〕以為石立，宣帝起之表也。」〔事見二十三卷昭帝元鳳三年。〕有司請誅王，有詔，廢徙房陵。雲自殺，謁及舅伍宏及成帝舅安成共侯夫人放，皆棄市。〔安成共侯王崇，時已死矣，故稱帝舅及諡，以別下御史大夫王崇也。伍宏以醫伎得幸，出入禁門，蓋放薦之，故并得禍。共，音恭。〕事連御史大夫王崇，左遷大司農。擢寵為南陽太守，譚潁川都尉，弘、躬皆光祿大夫、左曹、給事中。\n\n 　　三年（丁巳，公元前四年）\n\n 　　春，正月，大旱。\n\n 　　關東民無故驚走，持槀或掫一枚，〔如淳曰：掫，麻幹也。師古曰：槀，禾稈也，音工老翻。掫，音鄒，又音側九翻。〕轉相付與，曰「行西王母籌」，〔師古曰：西王母，元后壽考之象。行籌，又言執國家籌策，行於天下。〕道中相過逢，多至千數；或被髮徒跣，或夜折關，或踰牆入，或乘車騎奔馳，以置驛傳行，〔被，皮義翻。折，而設翻。傳，知戀翻。〕經郡國二十六至京師，不可禁止。民又聚會里巷阡陌，設博具，〔師古曰：博戲之具。〕歌舞祠西王母，至秋乃止。〔五行志曰：此異乃王太后、莽之應也。〕\n\n 　　上欲封傅太后從父弟侍中、光祿大夫商，〔從，才用翻。〕尚書僕射平陵鄭崇諫曰：「孝成皇帝封親舅五侯，天為赤黃，晝昏，日中有黑氣。〔事見三十卷成帝建始元年。為于偽翻。〕孔鄉侯，皇后父，高武侯以三公封，尚有因緣。〔孔鄉侯，傅晏；高武侯，傅喜。言皇后父及三公封侯，尚有漢家舊比可因緣也。〕今無故復欲封商，壞亂制度，〔復，扶又翻。壞，音怪。〕逆天人之心，非傅氏之福也！臣願以身命當國咎！」崇因持詔書案起。〔李奇曰：持當受詔書案起也。師古曰：李說非也。案者，即寫詔之文。余按更始時，常侍奏事，韓夫人起，抵破書案。則案非文案之案也。李說是。〕傅太后大怒曰：「何有為天子乃反為一臣所顓制邪！」二月，癸卯，上遂下詔封商為汝昌侯。〔恩澤侯表，汝昌侯，國於東郡須昌之陽穀。考異曰：哀紀及恩澤侯表皆云「商以今年二月封」，而孫寶傳云：「制詔丞相、大司空」。按建平二年已罷大司空官，疑傳誤。〕\n\n 　　駙馬都尉、侍中雲陽董賢得幸於上，出則參乘，入御左右，〔乘，繩證翻；御，侍也。〕賞賜累鉅萬，貴震朝廷。常與上臥起；嘗晝寢，偏藉上袖，〔師古曰：藉，謂身臥其上也。〕上欲起，賢未覺，〔師古曰：覺，牀之寤也。覺，音工劾翻。〕不欲動賢，乃斷袖而起。〔斷，丁管翻。〕又詔賢妻得通引籍殿中，止賢廬。〔師古曰：廬，謂殿中所宿止處。〕又召賢女弟以為昭儀，位次皇后。昭儀及賢與妻旦夕上下，並侍左右。〔上，時掌翻。〕以賢父恭為少府，賜爵關內侯。詔將作大匠為賢起大第北闕下，重殿，洞門，〔師古曰：重殿，謂有前後殿；洞門，謂闕門相當也：皆僭天子之制度者也。為，于偽翻。重，直龍翻。〕土木之功，窮極技巧。〔技，渠綺翻。〕賜武庫禁兵、上方珍寶。〔禁中謂之上方。〕其選物上弟盡在董氏，〔選物，物之選其尤者。上第，於眾物之中等第居上也。弟，與第同。〕而乘輿所服乃其副也。〔乘，繩證翻。〕及至東園秘器、珠襦、玉匣，【章：乙十一行本「匣」作「柙」。】〔師古曰：東園，署名，屬少府。漢舊儀云：東園秘器，作棺，梓素木，長三丈，崇廣四尺。珠襦，以珠為襦，如鎧狀，連縫之，以黃金為縷；腰以下，玉為柙，長尺，廣二寸半，為甲至足，亦縫以黃金縷。〕豫以賜賢，無不備具。又令將作為賢起冢塋義陵旁，〔義陵，帝壽陵也。塋，余傾翻，墓域。〕內為便房，剛柏題湊，〔服虔曰：便房，藏中便坐也。蘇林曰：以柏木黃心致累棺外，曰黃腸木。頭皆內向，故曰題湊。師古曰：便房，小曲室也。〕外為徼道，周垣數里，〔徼道，徼循之道。師古曰：徼，謂遮繞也，音工釣翻。垣，牆也。〕門闕罘罳甚盛。〔罘，音浮。罳，音思。〕\n\n 　　鄭崇以賢貴寵過度諫上，由是重得罪，〔師古曰：重，音直用翻。〕數以職事見責；〔數，所角翻。〕發疾頸癰，欲乞骸骨，不敢。尚書令趙昌佞讇，〔讇，古諂字。〕素害崇；知見疏，因奏「崇與宗族通，疑有姦，請治。」〔治，直之翻；下同。〕上責崇曰：「君門如市人，〔師古曰：言請求者多，交通賓客。〕何以欲 禁切主上﹖」崇對曰：「臣門如市，臣心如水。〔師古曰：言至清也。〕願得考覆！」上怒，下崇獄。〔下，遐稼翻。〕司隸孫寶上書曰：〔成帝元延四年，省司隸 校尉。綏和二年，上復置，但曰司隸，冠進賢冠，屬大司空。〕「按尚書令昌奏僕射崇獄，覆治，榜掠將死，卒無一辭；〔師古曰：榜掠，謂笞擊而考問之也。榜，音彭。掠，音亮。卒，音子恤翻。〕道路稱冤。疑昌與崇內有纖介，〔師古曰：言有細故宿嫌也。〕浸潤相陷。自禁門樞機近臣，蒙受冤譖，虧損國家，為謗不小。臣請治昌以解眾心。」書奏，上下詔曰：「司隸寶附下罔上，以春月作詆欺，遂其姦心，蓋國之賊也。免寶為庶人。」崇竟死獄中。\n\n 　　三月，諸【章：乙十一行本「諸」上有「丁卯」二字；孔本同。】吏、散騎、光祿勳賈延為御史大夫。〔延為光祿勳而加諸吏、散騎也。百官表：諸吏得舉法；散騎，騎旁乘輿車。師古曰：騎而散從，無常職也。散，悉亶翻。〕\n\n 　　上欲侯董賢而未有緣，侍中傅嘉勸上定息夫躬、孫寵告東平本章，去宋弘，更言因董賢以聞，〔更定告章，刊去宋弘名而入董賢名。師古曰：定，謂改治其章也。去，羌呂翻。更，工衡翻。〕欲以其功侯之，皆先賜爵關內侯。頃之，上欲封賢等而心憚王嘉，乃先使孔鄉侯晏持詔書示丞相、御史。於是嘉與御史大夫賈延上封事言：「竊見董賢等三人始賜爵，眾庶匈匈，咸曰賢貴，其餘并蒙恩；〔師古曰：言董賢以貴 寵故妄得封，而躬、寵等遂蒙恩。〕至今流言未解。陛下仁恩於賢等不已，宜暴賢等本奏語言，〔師古曰：暴，謂章露也。〕延問公卿、大夫、博士、議郎，考合古 今，明正其義，然後乃加爵土；不然，恐大失眾心，海內引領而議。〔引領，猶言引頸也。項背曰領。〕暴評其事，必有言當封者，在陛下所從；天下雖不說，〔師 古曰：說，讀曰悅。〕咎有所分，不獨在陛下。前定陵侯淳于長初封，其事亦議，〔事見三十一卷成帝永始二年。〕大司農谷永以長當封；眾人歸咎於永，先帝不獨蒙其譏。臣嘉，臣延，材駑不稱，〔稱，尺證翻。〕死有餘責，知順指不迕，〔師古曰：迕，逆也，音五故翻。〕可得容身須臾；所以不敢者，思報厚恩也。」上不得已，且為之止。〔為，于偽翻；下同。〕\n\n 　　夏，六月，尊帝太太后為皇太太后。〔傅太后也。〕\n\n 　　秋，八月，辛卯，上下詔切責公卿曰：「昔楚有子玉得臣，晉文公為之側席而坐；〔晉文公與楚戰，勝於城濮，文公猶有憂色，曰：「得臣猶在，憂未歇也。」記曰：有憂者側席而坐。〕近事，汲黯折淮南之謀。〔事見十九卷武帝元狩元年。〕今東平王雲等至有圖弒天子逆亂之謀者，是公卿股肱莫能悉心、務聰明以銷厭未萌故也。〔師古曰：悉，盡也。務聰明者，廣視聽也。厭，音一涉翻。〕賴宗廟之靈，侍中、駙馬都尉賢等發覺以聞，咸伏厥辜。書不云乎：『用德章厥善。』〔師古曰：尚書盤庚之辭也。〕其封賢為高安侯，〔恩澤侯表，高安侯，國於朱扶。而朱扶之地無所考。〕南陽太守寵為方陽侯，〔恩澤侯表，方陽侯，國於沛郡龍亢。〕左曹、光祿大夫躬為宜陵侯，〔恩澤侯表，宜陵侯，國於南陽杜衍。〕賜右師譚爵關內侯。」又封傅太后同母弟鄭惲子業為陽信侯。〔恩澤侯表，陽信侯，國於南陽新野。惲，於粉翻。〕息夫躬既親近，數進見言事，〔近，其靳翻。數，所角翻。見，賢遍翻。〕議論無所避，上疏歷詆公卿大臣。眾畏其口，見之仄目。\n\n 　　上使中黃門〔續漢志：中黃門比百石，掌給事禁中。〕發武庫兵前後十輩，送董賢及上乳母王阿舍。執金吾毋將隆奏言：「武庫兵器，天下公用。國家武備，繕治造作，皆度大司農錢。〔毋將，複姓。治，直之翻。蘇林曰：用度皆出大司農。〕大司農錢，自乘輿不以給共養；共養勞賜，一出少府。〔乘，繩證翻。師古曰：共，音居用翻。養，音弋尚翻。勞，郎到翻。〕蓋不以本臧給末用，不以民力共浮費，〔臧，古藏字通，音徂浪翻。師古曰：共，讀曰供；下同。〕別公私，示正路也。〔別，彼列翻。〕古者諸侯、方伯得顓征伐，乃賜斧鉞，〔禮記曰：諸侯賜斧鉞，然後征。王制：八州八伯，謂之方伯，各統其州之國。〕漢家邊吏職任距寇，亦賜武庫兵，皆任事然後蒙之。〔任，音壬。〕春秋之誼，家不臧甲，〔春秋公羊傳載孔子墮三都之言。臧，與藏通；讀從平聲。〕所以抑臣威，損私力也。今賢等便僻弄臣，〔便，頻連翻。〕私恩微妾，而以天下公用給其私門，契國威器，共其家備，〔李奇曰：契，缺也。晉灼曰：契，取也。師古曰：李說是也；音詰結翻。〕民力分於弄臣，武兵設於微妾，建立非宜，以廣驕僭，非所以示四方也。孔子曰：『奚取於三家之堂！』〔師古曰：論語云：三家者以雍徹。孔子曰：「相維辟公，天子穆穆，奚取於三家之堂！」言以雍徹食乃天子之禮，何為在三家之堂也。三家，謂魯叔孫、仲孫、季孫也。余謂隆引孔子之言，以謂武庫兵器不當以共臣妾之家，猶歌雍不當在三家之堂也。〕臣請收還武庫。」上不說。〔說，讀曰悅。〕\n\n 　　頃之，傅太后使謁者賤買執金吾官婢八人，隆奏言：「買賤，請更平直。」〔漢書作「賈賤」。賈，讀曰價；下同。〕上於是制詔丞相、御史：「隆位九卿，既無以匡朝廷之不逮，而反奏請與永信宮爭貴賤之賈，〔傅太后稱永信宮。〕傷化失俗。以隆前有安國之言，左遷為沛郡都尉。」初，成帝末，隆為諫大夫，嘗奏封事言：「古者選諸侯入為公卿，以褒功德，〔如衛武公、鄭武公、莊公是也。〕宜徵定陶王使在國邸，以填萬方。」〔師古曰：填，讀曰鎮；音竹刃翻。〕故上思其言而宥之。\n\n 　　諫大夫渤海鮑宣上書曰：〔姓譜：鮑，本自夏禹之裔，因封為鮑氏。齊之鮑氏，世為上卿。〕「竊見孝成皇帝時，外親持權，人人牽引所私以充塞朝廷，〔塞，悉則翻。〕妨賢人路，濁亂天下，奢泰亡度，〔亡，古無字通。〕窮困百姓，是以日食且十，彗星四起。〔日食十，註已見三十二卷元延二年。建始元年，星孛于營室，元延元年，星孛于營室，元延元年，星孛于東并，後又晨出東方，十三日，又夕見西方，是四起也。彗，祥歲翻，延芮翻，又徐醉翻。〕危亡之徵，陛下所親見也；今奈何反覆劇於前乎！〔「覆」，當作「復」；劇，增也，甚也。〕\n\n 　　今民有七亡：〔師古曰：亡，謂失其作業也。〕陰陽不和，水旱為災，一亡也；縣官重責更賦租稅，二亡也；〔師古曰：更，謂為更卒也，音工衡翻。〕貪吏並公，受取不已，三亡也；〔師古曰：並，依也，音步浪翻。〕豪強大姓，蠶食亡厭，四亡也；〔亡厭，上古無字通；下音於鹽翻。〕苛吏繇役，失農桑時，五亡也；〔繇，古傜字通。〕部落鼓鳴，男女遮列，六亡也；〔師古曰：言聞桴鼓之聲，以為有盜賊，皆當遮列而追捕。〕盜賊劫略，取民財物，七亡也。七亡尚可，又有七死：酷吏毆殺，一死也；〔師古曰：毆，擊也，音一口翻。〕治獄深刻，二死也；〔治，直之翻。〕冤陷亡辜，三死也；〔亡，古無字通；下同。〕盜賊橫發，四死也；〔師古曰：橫，音戶孟翻。〕怨讎相殘，五死也；歲惡饑餓，六死也；時氣疾疫，七死也。〔天有六氣，陰、陽、風、雨、晦、明也。分為四時，序為五節，過則為災而生疾疫，亦非時之氣所為也。〕民有七亡而無一得，欲望國安，誠難；民有七死而無一生，欲望刑措，誠難。此非公卿、守相貪殘成化之所致邪！\n\n 　　群臣幸得居尊官，食重祿，豈有肯加惻隱於細民，助陛下流教化者邪！〔師古曰：惻隱，皆痛也。〕志但在營私家，稱賓客，為姦利而已。〔師古曰：務稱賓客所求也。稱，尺證翻。〕以苟容曲從為賢，以拱默尸祿為智，〔拱默，拱手而默然不言也。師古曰：尸，主也；不憂其職，但主食祿而已。〕謂如臣宣等為愚。陛下擢臣巖穴，誠冀有益豪毛，豈徒使臣美食大官、重高門之地哉！〔晉灼曰：高門，殿名也。師古曰：在未央宮中，余謂宣蓋言徒知養賢為朝廷之重，而不計其有益於時與否。〕\n\n 　　天下，乃皇天之天下也。陛下上為皇天子，下為黎庶父母，為天牧養元元，〔為天之為，于偽翻。〕視之當如一，合尸鳩之詩。〔師古曰：尸鳩，曹國風之篇也。其詩曰：尸鳩在桑，其子七兮，淑人君子，其儀一兮。言尸鳩養其子七，平均如一，善人君子布德施惠亦當然也。毛氏曰：尸鳩，秸鞠也。尸鳩之養其子，朝從上下，暮從下上，平均如一。秸，音居八翻，又音吉。〕今貧民菜食不厭，衣又穿空，〔師古曰：厭，飽足也。空，孔也。穿空，言破敝也。〕父子、夫婦不能相保，誠可為酸鼻。陛下不救，將安所歸命乎！奈何獨養外親與幸臣董贀，多賞賜，以大萬數，使奴從、賓客，漿酒藿肉，〔劉德曰：視酒如漿，視肉如藿也。師古曰：藿，豆葉也，貧人茹之。從，才用翻。〕蒼頭廬兒，皆用致富，〔孟康曰：黎民、黔首，黔、黎，皆黑也；下民陰類，故以黑為號。漢名奴為蒼頭，非純黑，以別於良人也。諸給事殿中者所居為廬，蒼頭侍從，因呼為廬兒。臣瓚曰：漢儀注，官奴給書計，從侍中已下為蒼頭青幘。〕非天意也！\n\n 　　及汝昌侯傅商，亡功而封。〔古亡、無字通；下同。〕夫官爵非陛下之官爵，乃天下之官爵也。陛下取非其官，官非其人，〔師古曰：此官不當加於此人，此人不當受此官也。〕而望天說民服，豈不難哉！〔說，讀曰悅。〕方陽侯孫寵，宜陵侯息夫躬，辯足以移眾，強可用獨立，姦人之雄，惑世尤劇者也，宜以時罷退；及外親幼童未通經術者，皆宜令休，就師傅。急徵故大司馬傅喜，使領外親；故大司空何武、師丹，故丞相孔光，故左將軍彭宣，經皆更博士，〔言經學有師法也。更，工衡翻。〕位皆歷三公；龔勝為司直，郡國皆慎選舉；〔司直，掌佐丞相舉不法。勝守正不阿，郡國懼為所舉奏，故皆慎於選舉。〕可大委任也。陛下前以小不忍退武等，〔師古曰：少有不快於心，不能忍也。〕海內失望。陛下尚能容亡功德者甚眾，曾不能忍武等邪！治天下者，當用天下之心為心，〔治，直之翻。〕不得自專快意而已也。」宣語雖刻切，上以宣名儒，優容之。\n\n 　　 匈奴單于上書願朝五年。〔朝，直遙翻；下同。〕時帝被疾，〔被，皮義翻。〕或言：「匈奴從上游來厭人；〔服虔曰：游，猶流也。河水從西北來，故曰上游也。 師古曰：上游，亦總謂地形耳，不必係於河水也。厭，音一涉翻。厭，勝也。〕自黃龍、竟寧時，單本朝中國，輒有大故。」〔師古曰：大故，謂國之大喪。〕上由是難之，以問公卿，亦以為虛費府帑，〔師古曰：府，物所聚也。帑，藏金帛之所也。帑，音他莽翻；又音奴。〕可且勿許。單于使辭去，未發，〔已辭而未行也。使，疏吏翻。〕黃門郎揚雄上書諫曰：「臣聞六經之治，貴於未亂；兵家之勝，貴於未戰；〔書周官曰：制治于未亂。兵法曰：戰不必勝，不苟接刃。師古曰：已亂而後治之，戰鬭而後獲勝，則不足貴。治，直吏翻。〕二者皆微，〔師古曰：微，謂精妙也。〕然而大事之本，不可不察也。今單本上書求朝，國家不許而辭之，臣愚以為漢與匈奴從此隙矣。〔言嫌隙從此而開也。〕匈奴本五帝所不能臣，三王所不能制，其不可使隙明甚。臣不敢遠稱，請引秦以來明之：\n\n 　　以秦始皇之強，蒙恬之威，然不敢窺西河，乃築長城以界之。〔蒙恬斥逐匈奴，以北河為竟，漢朔方郡地是也。若西河，則漢武威、張掖、敦煌、酒泉地是也。秦不能取，築長城，起臨洮以界之。〕會漢初興，以高祖之威靈，三十萬眾困於平城，〔事見十一卷高帝七年。〕時奇譎之士、石畫之臣甚眾，〔鄧展曰：石，大也。師古曰：石，言堅固如石也。畫，計策也，音獲。〕卒其所以脫者，世莫得而言也。〔師古曰：卒，終也。莫得而言，謂自免之計，其事醜惡，故不傳。卒，子恤翻。〕又高后時，匈奴悖慢，大臣權書遺之，然後得解。〔事見十二卷惠帝三年。杜佑曰：以權道為書，順辭以答。遺，于季翻。〕及孝文時，匈奴侵暴北邊，候騎至雍、甘泉，京師大駭，發三將軍屯棘門、細柳、霸上以備之，數月乃罷。〔事見十五卷文帝後六年。雍，於用翻。〕孝武即位，設馬邑之權，欲誘匈奴，徒費財勞師，一虜不可得見，況單于之面乎！〔事見十七卷武帝元光二年。言欲見匈奴一人且不可得，況使單于面來獻見乎！〕其後深惟社稷之計，規恢萬載之策，〔載，子亥翻。〕乃大興師數十萬，使衛青、霍去病操兵，前後十餘年，於是浮西河，絕大幕，破窴顏，襲王庭，窮極其地，追奔逐北，封狼居胥山，禪於姑衍，以臨瀚海，虜名王、貴人以百數；自是之後，匈奴震怖，益求和親，然而未肯稱臣也。〔事並見武帝紀。操，千高翻。窴，音填。怖，普布翻。〕\n\n 　　且夫前世豈樂傾無量之費，役無罪之人，快心狼望之北哉﹖〔師古曰：狼望，匈奴中地名。余謂邊人謂舉燧為狼煙。狼望，謂狼煙候望之地。樂，音洛。〕以為不壹勞者不久逸，不暫費者不永寧，是以忍百萬之師以摧餓虎之喙，〔師古曰：喙，口也。摧百萬之師於獸口也。喙，許穢翻。余謂順文而為說，其義自通。唐諱虎，故師古改曰獸。〕運府庫之財填盧山之壑而不悔也。〔師古曰：盧山，匈奴中山也。余按衛青薨，起冢象盧山。青唯絕幕至窴顏山耳，或者窴顏山即盧山歟﹖孟康曰：盧山，單于南庭也。〕至本始之初，匈奴有桀心，〔師古曰：桀，堅也；言其起立不順。〕欲掠烏孫，侵公主，乃發五將之師十五萬騎以擊之，時鮮有所獲，徒奮揚威武，明漢兵若雷風耳！雖空行空反，尚誅兩將軍，〔事見二十四卷宣帝本始三年。鮮，息踐翻。兵若雷風，言師速而疾，風驅霆行，一過而不留也。〕故北狄不服，中國未得高枕安寢也。〔枕，職任翻。〕逮至元康、神爵之間，大化神明，鴻恩溥洽，而匈奴內亂，五單于爭立，日逐、呼韓邪攜國歸死，扶伏稱臣，〔事並見宣帝紀。歸死者，歸死命於漢也。扶伏，猶言匍匐也。師古曰：伏，音蒲北翻。〕然尚羈縻之，計不顓制。〔師古曰：顓，與專同。專制，謂以為臣妾也。〕自此之後，欲朝者不距，〔朝，直遙翻。〕不欲者不強。〔師古曰：強，音其兩翻。〕何者﹖外國天性忿鷙，形容魁健，負力怙氣，難化以善，易肄以惡，〔師古曰：鷙，音竹二翻。鷙，狠也。魁，大也。負，恃也。余謂肄，習也，言易習於為惡也。〕其強難詘，〔詘，與屈同。〕其和難得。故未服之時，勞師遠攻，傾國殫貨，伏尸流血，破堅拔敵，如彼之難也；既服之後，慰薦撫循，交接賂遺，威儀俯仰，如此之備也。往時嘗屠大宛之城，〔事見二十一卷武帝太初三年。宛，於元翻。〕蹈烏桓之壘，〔事見二十三卷昭帝元鳳三年。〕探姑繒之壁，〔事見二十三卷昭帝始元四年。探，吐南翻。〕藉蕩姐之場，〔劉德曰：蕩姐，羌屬。師古曰：藉，猶蹈也。姐，音紫。余據元帝永光三年，隴西羌艪姐反，豈是邪﹖〕艾朝鮮之旃，〔事見二十一卷武帝元封三年。師古曰：艾，讀曰刈。刈，絕也。朝，音潮。〕拔兩越之旗，〔見二十卷武帝元鼎六年。〕近不過旬月之役，遠不離二時之勞，〔師古曰：離，歷也。三月為一時。〕固已犁其庭，〔師古曰：犁，耕也。〕掃其閭，郡縣而置之，雲徹席卷，後無餘災。〔如雲之徹，如席之卷，天清地淨，無纖毫之塵翳也。〕唯北狄為不然，真中國之堅敵也，三垂比之懸矣；〔師古曰：懸，絕也。〕前世重之茲甚，〔師古曰：茲，益也。余謂茲，此也。茲甚，此為甚也。〕未易可輕也。〔易，以豉翻。〕\n\n 　　今單于歸義，懷款誠之心，欲離其庭，陳見于前，〔離，力智翻。〕此乃上世之遺策，神靈之所想望，國家雖費，不得已者也。柰何距以來厭之辭，〔謂或于從上游來厭人也。〕疏無日之期，〔止其來朝，辭以他日，而無一定之期，則匈奴與漢疏。〕消往昔之恩，開將來之隙！夫疑而隙之，使有恨心，負前言，緣往辭，歸怨於漢，〔師古曰：言單于因緣往昔和好之辭以怨漢也。余謂負，恃也。負前言者，恃前者有和好之言也。〕因以自絕，終無北面之心，威之不可，諭之不能，焉得不為大憂乎！〔焉，於虔翻。〕夫明者視於無形，聰者聽於無聲，誠先於未然，〔先，悉薦翻。〕即兵革不用而憂患不生。不然，壹有隙之後，雖智者勞心於內，辯者轂擊於外，〔師古曰：轂擊，言使車交馳，其轂相擊也。轂，戶谷翻。〕猶不若未然之時也。且往者圖西域，制車師，置城郭都護三十六國，〔事並見武帝、宣帝紀。〕豈【章：乙十一行本「豈」上有「費歲以大萬計者」七字；孔本同；張校同；退齋校同。】為康居、烏孫能踰白龍堆而寇西邊哉﹖〔為，于偽翻；下同。〕乃以制匈奴也。夫百年勞之，一日失之，費十而愛一，〔謂向者不憚十分之費以制匈奴，今來朝之費十分之一耳，乃愛惜之。〕臣竊為國不安也。〔為，于偽翻。〕唯陛下少留意於未亂、未戰，〔少，詩沼翻。〕以遏邊萌之禍！」〔萌，與氓同，謂邊民也。〕書奏，天子寤焉，召還匈奴使者，更報單于書而許之。〔更，工衡翻，改也。〕賜雄帛五十匹，黃金十斤。單于未發，會病，復遣使願朝明年；〔復，扶又翻。〕上許之。\n\n 　　董賢貴幸日盛，丁、傅害其寵，孔鄉侯晏與息夫躬謀欲求居位輔政。會單于以病未朝，躬因是而上奏，〔上，時掌翻。〕以為：「單于當以十一月入塞，後以病為解，〔師古曰：自解說云病。〕疑有他變。烏孫兩昆彌弱，卑爰疐強盛，東結單于，遣子往侍，〔事見上建平二年。疐，竹二翻。〕恐其合勢以并烏孫；烏孫并，則匈奴盛而西域危矣。可令胡詐為卑爰疐使者來上書，欲因天子威告單于歸臣侍子，因下其章，〔降，戶江翻。下，遐稼翻。〕令匈奴客聞焉；則是所謂『上兵伐謀，〔匈奴客，謂匈奴使者也。服虔曰：謀者，舉兵伐解之也。師古曰：此說非也，言知敵有謀者則以事而應之，沮其所為，不用兵革，所以為貴耳。上兵伐謀，其次伐交，孫武子之言。〕其次伐交』者也。」〔師古曰：知敵有外交連結相援者，則間而誤之，令其解散也。〕\n\n 　　書奏，上引見躬，〔見，賢遍翻；下屢見之見同。〕召公卿、將軍大議。左將軍公孫祿以為：「中國常以威信懷伏夷狄，躬欲逆詐，〔逆詐者，敵之詐謀未見，欲迎測其情也。〕進不信之謀；不可評。且匈奴賴先帝之德，保塞稱藩；今單于以病病不任奉朝賀，遣使自陳，不失臣子之禮。〔任，音壬。〕臣祿自保沒身不見匈奴為邊竟憂也！」〔竟，讀曰境。〕躬掎祿曰：〔師古曰：掎，從後引之也。謂引躡其言也；音居綺翻。〕「臣為國家計，〔為，于偽翻。〕冀先謀將然，〔師古曰：謂彼欲有其事，則為謀策以壞之。〕豫圖未形，〔師古曰：圖，謀也。未有形兆而圖之。〕為萬世慮。而祿欲以其犬馬齒保目所見。臣與祿異議，未可同日語也！」上曰：「善！」乃罷群臣，獨與躬議。\n\n 　　躬因建言：「災異屢見，恐必有非常之變，可遣大將軍行邊兵，敕武備，〔師古曰：行，音下孟翻。敕，整也。〕斬一郡守以立威，震四夷，〔守，手又翻。〕因此厭應變異。」〔師古曰：厭，音一涉翻。〕上然之，以問丞相嘉，對曰：「臣聞動民以行不以言，〔行，下孟翻。〕應天以實不以文，下民微細，猶不可詐，抂於上天神明而可欺哉！天之見異，〔師古曰：見，謂顯示也。〕所以敕戒人君，欲令覺悟反正，推誠行善，民心說而天意得矣！〔說，讀曰悅。〕辯士見一端，或妄以意傅著星曆，〔師古曰：傅，讀曰附。著，音治略翻。〕虛造匈奴、【章：乙十一行本「奴」下有「烏孫」二字；孔本同。】西羌之難，〔難，乃旦翻。〕謀動干戈，設為權變，非應天之道也。守相有罪，〔相，息亮翻。〕車馳詣闕，交臂就死，恐懼如此，而談說者欲動安之危，〔師古曰：之，往也。言搖動安全之計，往就危殆也。〕辯口快耳，其實未可從。夫議政者，苦其讇諛、傾險、辯惠、深刻也。〔讇，古諂字。〕昔秦繆公不從百里奚、蹇叔之言，以敗其師，其悔過自責，疾詿誤之臣，思黃髮之言，名垂於後世。〔秦穆公欲襲鄭，蹇叔、百里奚諫，不聽，遂出師；晉襄公要而敗諸殽。還歸，作秦誓以悔過，其辭曰：惟古之謀人，則曰未就予忌；惟今之謀人，姑將以為親。雖則云然，尚猷詢茲黃髮，則罔所愆。又曰：惟截截善諞言，俾君子易辭，我皇多有之，昧昧我思之。敗，補邁翻。詿，戶卦翻。〕願陛下觀覽古戒，反覆參考，無以先入之語為主！」〔師古曰：謂躬為此計先入於帝耳。〕上不聽。〔為董賢沮躬策、躬遂得罪張本。〕\n\n 　　人，姑將以為親。雖則云然，尚猷詢茲黃髮，則罔所愆。又曰：惟截截善諞言，俾君子易辭，我皇多有之，昧昧我思之。〔敗，補邁翻。詿，戶卦翻。〕願陛下觀覽古戒，反覆參考，無以先入之語為主！」〔師古曰：謂躬為此計先入於帝耳。〕上不聽。〔為董賢沮躬策、躬遂得罪張本。〕\n",
    "资治通鉴第三十五卷-汉纪二十七": "　　汉纪二十七　起屠维协洽，尽玄黓阉茂，凡四年。\n\n 　　孝哀皇帝下\n\n 　　元壽元年（己未、前二）\n\n 　　春，正月，辛丑朔，〔考異曰：荀紀云「辛卯朔」，誤。〕詔將軍、中二千石舉明習兵法者各一人，因就拜孔鄉侯傅晏為大司馬、衛將軍，陽安侯丁明為大司馬、票騎將軍。〔用息夫躬之言也。票，頻妙翻。〕\n\n 　　是日，日有食之。上詔公卿大夫悉心陳過失；又令舉賢良、方正、能直言者各一人。大赦天下。\n\n 　　丞相嘉奏封事曰：「孝元皇帝奉承大業，溫恭少欲，〔少，詩沼翻；下同。〕都內錢四十萬萬。〔百官表：大司農有都內令丞。〕嘗幸上林，後官馮貴人從臨獸圈，猛獸驚出，貴人前當之，〔即二十九卷建昭元年事也。圈，求遠翻。〕元帝嘉美其義，賜錢五萬。〔師古曰：言此事雖嘉其義而賞亦不多。〕掖庭見親，有加賞賜，屬其人勿眾謝。〔師古曰：掖庭宮人有親戚來見而帝賜之者，屬其家勿使於眾人中謝也。見，賢遍翻；下見錢同。屬，音之欲翻。余謂有見親幸者，加之賞賜，則屬其人勿於眾中謝也。〕示平惡偏，〔惡，烏路翻。〕重失人心，賞賜節約。是時外戚貲千萬者少耳，故少府、水衡見錢多也。〔少府掌禁錢。水衡都尉有鍾官辨銅令、丞，掌鑄錢。師古曰：見在之錢也。〕雖遭初元、永光凶年饑饉，加以西羌之變，〔永光二年，隴西羌反。〕外奉師旅，內振貧民，終無傾危之憂，以府臧內充實。〔臧，讀藏，音徂浪翻。〕孝成皇帝時，諫臣多言燕出之害，〔師古曰：燕出，謂微也行也。〕及女寵專愛，耽於酒色，損德傷年，其言甚切，然終不怨怒也。寵臣淳于長、張放、史育，育數貶退，家貲不滿千萬，放斥逐就國，〔事見三十三卷成帝綏和二年。數，所角翻。〕長榜死於獄，〔事見三十二卷綏和元年。榜，音彭。〕不以私愛害公義，故雖多內譏，朝廷安平，〔師古曰：言雖有好內之譏而不害政也。〕傳業陛下。\n\n 　　陛下在國之時，好詩、書，〔好，呼到翻。〕上儉節，徵來，所過道上稱誦德美，此天下所以回心也。〔師古曰：望為治也。余謂回心者，回其戴成帝之心而戴哀帝也。〕初即位，易帷帳，去錦繡，〔去，羌呂翻。〕乘輿席緣綈繒而已。〔乘，繩證翻。緣，俞絹翻。師古曰：綈，厚繒也，音徒奚翻。繒，慈陵翻。〕共皇寢廟比當作，〔共，音恭。比，近也，音毗至翻。〕憂閔元元，惟用度不足，〔師古曰：惟，思也。〕以義割恩，輒且止息，今始作治。〔治，直之翻；下同。〕而駙馬都尉董賢亦起官寺上林中，又為賢治大第，開門卿北闕，〔為，于偽翻。卿，讀曰嚮；下獨鄉同。〕引王渠灌園池，〔蘇林曰：王渠，官渠也；猶今御渠也。晉灼曰：渠名也，在城東覆盎門外。師古曰：晉說是。〕使者護作，賞賜吏卒，甚於治宗廟。〔師古曰：護，監視也。〕賢母病，長安廚給祠具，〔師古曰：長安有廚官，主為官食。〕道中過者皆飲食。〔如淳曰：禱於道中，故行人皆得飲食。余謂若據文理，則飲，音於禁翻；食，讀曰坔。〕為賢治器，器成，奏御乃行，或物好，特賜其工；自貢獻宗廟、三宮，猶不至此。〔師古曰：三宮，天子、太后、皇后也。原父曰：是時太皇太后稱長信宮，傅太后稱永信宮，而丁姬稱中安宮，故以三宮為言。余按此時丁姬死矣，三宮蓋謂長信、永信及趙太后宮也。〕賢家有賓婚及見親，諸官並共，〔師古曰：見親，親戚相見也。並共，言百官各以所掌事及財物就供之。共，讀曰供。〕賜及倉頭、奴婢人十萬錢。使者護視、發取市物，百賈震動，〔師古曰：賈，謂販賣之人也。言百賈者，非一之稱也。賈，音古。〕道路讙譁，〔讙，許元翻。〕群臣惶惑。詔書罷苑，而以賜賢二千餘頃，均田之制從此墮壞。〔孟康曰：自公卿以下至于吏民，名曰均田，皆有頃數，於品制中令均等。今賜賢二千餘頃，則壞其制也。師古曰：墮，音火規翻。均田，見三十三卷綏和二年。〕奢僭放縱，變亂陰陽，災異眾多，百姓訛言，持籌相驚，〔師古曰：言行西王母籌也。〕天惑其意，不能自止。陛下素仁智慎事，今而有此大譏。\n\n 　　孔子曰：『危而不持，顛而不扶，則將安用彼相矣！』〔師古曰：論語：季氏將伐顓臾，冉有、季路見於孔子。孔子以此言責之，以其不匡諫也。相，息亮翻。〕臣嘉幸得備位，竊內悲傷不能通愚忠之信；身死有益於國，不敢自惜。唯陛下慎己之所獨鄉，察眾人之所共疑！往者【章：甲十六行本「者」下有「寵臣」二字；乙十一行本同；張校同。】鄧通、韓嫣，驕貴失度，逸豫無厭，小人不勝情Q欲Y，卒陷罪辜，亂國亡軀，不終其祿，〔鄧通幸於文帝，賜以蜀嚴道銅山。景帝立，人告通盜出徼外鑄錢，沒入其家，卒以餓死。韓嫣幸於武帝，出入永巷不禁，以姦聞，賜死。嫣，音偃。厭，於鹽翻。勝，音升。卒，子恤翻。〕所謂『愛之適足以害之』者也！宜深覽前世，以節賢寵，全安其命。」上由是於嘉浸不說。〔為嘉死不以罪張本。說，讀曰悅。〕\n\n 　　前涼州刺史杜鄴以方正對策曰：「臣聞陽尊陰卑，天之道也。是以男雖賤，各為其家陽；女雖貴，猶為其國陰。故禮明三從之義，〔師古曰：謂婦人在家從父，既嫁從夫，夫死從子。〕雖有文母之德，必繫於子。〔師古曰：文母，文王之妃太姒也。仲馮曰：文母，文王之母也，所謂繫於子也，何預太姒！余謂劉說是。詩曰：思齊太任，文王之母。〕昔鄭伯隨姜氏之欲，終有叔段篡國之禍；〔左傳：鄭武姜生莊公及共叔段，惡莊公而愛段，為之請京，使居之。祭仲諫曰：「國之害也。」公曰：「姜氏欲之，焉辟害！」段繕甲兵，具卒乘，將襲鄭，莊公克之。〕周襄王內迫惠后之難，而遭居鄭之危。〔史記：周惠王二子，長襄王，次叔帶。惠后愛叔帶，襄王既立，叔帶召狄人，狄人伐周，王御士將禦之。王曰：「先后其謂我何！」乃出居于鄭。難，乃旦翻。〕漢興，呂太后權私親屬，幾危社稷。〔事見高后紀。幾，居依翻。〕竊見陛下約儉正身，欲與天下更始，〔更，工衡翻。〕然嘉瑞未應，而日食、地震。案春秋災異，以指象為言語。〔師古曰：謂天不言，但以景象指意告諭人。〕日食，明陽為陰所臨。〔日者，陽宗。陰盛陽微，日為所揜而食，是為陰所臨也。〕坤以法地，為土，為母，以安靜為德；震，不陰之效也。〔師古曰：言地當安靜，而今乃震，是為不遵陰道也。〕占象甚明，臣敢不直言其事！昔曾子問從令之義，孔子曰：『是何言與！』〔師古曰：曾子問：「從父之令，可謂孝乎！」孔子非之。事見孝經。與，讀曰歟。〕善閔子騫守禮不苟從親，所行無非理【張：「理」作「禮」。】者，故無可間也。〔師古曰：論語稱孔子曰：「孝哉閔子騫，人不間於其父母兄弟之言！」是也。間，音居莧翻。〕今諸外家昆弟，無賢不肖，並侍帷幄，布在列位，〔師古曰：不問賢與不肖，皆親近在位。〕或典兵衛，或將軍屯，〔將，即亮翻。〕寵意并於一家，積貴之勢，世所希見、所希聞也。至乃並置大司馬、將軍之官，皇甫雖盛，三桓雖隆，魯為作三軍，無以甚此！〔言周　以皇甫為卿士，魯三桓強盛，作三軍而三分公室，比丁、傅無以甚也。為，于偽翻。〕當拜之日， 晻然日食。〔師古曰：晻，音烏感翻。〕不在前後，臨事而發者，明陛下謙遜無專，承指非一，所言輒聽，所欲輒隨，〔師古曰：謂皆迫於太后也。〕有罪惡者不坐 辜罰，無功能者畢受官爵，流漸積猥，過在於是，〔猥，遝也，言有罪者不誅，無功能者並進，其流漸至積遝也。〕欲令昭昭以覺聖朝。〔朝，直遙翻。〕昔詩人所刺，春秋所譏，指象如此，殆不在他。由後視前，忿邑非之；〔師古曰：由，從也。邑，於邑也。〕逮身所行，不自鏡見，則以為可，計之過者。〔師古曰：逮，及也。鏡，鑒照也。自以所行為可，是計策之誤者。〕願陛下加致精誠，思承始初，事稽諸古，以厭下心，〔師古曰：每事皆考於古者。厭，滿也，音一贍翻。〕則黎庶群生無不說喜，〔說，讀曰：悅。〕上帝百神收還威怒，禎祥福祿，何嫌不報！」〔師古曰：嫌，疑也。〕\n\n 　　上又徵孔光詣公車，問以日食事，拜為光祿大夫，秩中二千石，給事中，位次丞相。\n\n 　　初，王莽既就國，〔建平二年，莽就國。〕杜門自守。其中子獲殺奴，〔中，讀曰仲。〕莽切責獲，令自殺。在國三歲，吏民上書冤訟莽者百數。〔師古曰：言其 合管朝政，不當就國也。上，時掌翻。〕至是，賢良周護、宋崇等對策，復深訟莽功德；〔復，扶又翻。〕上於是徵莽及平阿侯仁還京師，侍太后。〔侍太皇太后 也。〕\n\n 　　董賢因日食之變以沮傅晏、息夫躬之策，〔沮，在呂翻。〕辛卯，【章：甲十六行本「卯」作「亥」；乙十一行本同；退齋校同。】上收晏印綬，罷就第。\n\n 　　丁巳，皇太太后傅氏崩，合葬渭陵，稱孝元傅皇后。〔史記正義曰：漢帝后同陵則為合葬，不合陵也；諸陵皆如此。傅氏以側室而合葬，稱孝元傅皇后，太皇太　后在上，此心為何如邪！宜其啟王莽而授之以柄也。〕\n\n 　　丞相、御史奏息夫躬、孫寵等罪過，上乃免躬、寵官，遣就國；又罷侍中、諸曹、黃門郎數十人。〔丁、傅之親黨也。〕\n\n 　　鮑宣上書曰：「陛下父事天，母事地，子養黎民；即位以來，父虧明，母震動，子訛言相驚恐。今日食於三始，〔如淳曰：正月一日為歲之朝、月之朝、日之朝。朝，猶始也。〕誠可畏懼。小民正朔日尚恐毀敗器物，〔敗，補邁翻。〕何況於日虧乎！陛下深內自責，避正殿，舉直言，求過失，罷退外親及旁仄素餐之人，徵拜孔光為光 祿大夫，發覺孫寵、息夫躬過惡，免官遣就國，眾庶歙然，莫不說喜。〔師古曰：歙，音翕。〕天人同心，人心說則天意解矣。〔說，讀曰悅。〕乃二月丙戌，白虹千日，〔虹，日旁氣也。白，兵象。干，犯也。〕連陰不雨，此天下【張：「下」作「有」。】憂結未解，民有怨望未塞者也。〔塞，悉則翻。〕侍中、駙馬都尉 董賢，本無葭莩之親，但以令色、諛言自進，〔令，善也。諛，諂也。孔安國曰：令色，無質。巧言，無實。〕賞賜無度，竭盡府臧，〔臧，讀曰藏；音徂浪翻。〕并合三第，尚以為小，復壞暴至。〔師古曰：時以三第總為一第，賜賢，猶嫌涖小，復取暴室之地以增益之也。復，扶又翻；下同。〕賢父、子坐使天子使者，〔言其驕慢也。〕將作治第，〔將作大匠，掌治宮室，使為之治第。治，直之翻。〕行夜吏卒皆得賞賜，〔師古曰：為賢第上持時行夜者。行，音下孟翻。〕上冢有會，輒太官為供。〔為之供具也。為，于偽翻；下同。〕海內頁獻，當養一君，今反盡之賢家，豈天意與民意邪！天不可久負，〔暴殄天物以私嬖倖，是為負天。〕厚之如此，反所以害之也！誠欲哀賢，宜為謝過天志，解讎海內，免遣就國，收乘輿器物還之縣官，〔此所謂謝過解讎也。為，于偽翻。乘，繩證翻。〕【章：甲十六行本「可」上有「如此」二字；乙十一行本同；孔本同；張校同。】可以父子終其性命；不者，海內之所仇，未有得久安者也。孫寵、息夫躬不宜居國，可皆免，以視天下。〔師古曰：視，讀曰示。〕復徵何武、師丹、彭宣、傅喜，曠然使民易視，以應天心，建立大政，興太平之端。」上感大異，納宣言，徵何武、彭宣；拜鮑宣為司隸。\n \n 　　上託傅太后遺詔，令太皇太后下丞相、御史，益封董賢二千戶，〔賢先封千戶。下，遐稼翻。〕賜孔鄉侯、汝昌侯、陽新侯國。〔三人者，先雖封侯，未有國邑；今賜之國邑也。陽新侯，即陽信侯鄭業。漢書傅昭儀傅作「陽信」，王嘉傳及恩澤侯表作「陽新」。〕王嘉封還詔書，〔後世給、舍封駁本此。師古曰：還，謂欲上之於天子也。〕因奏封事諫曰：「臣聞爵祿、土地，天之有也。書云：『天命有德，五服五章哉！』〔師古曰：虞書皋陶謨之辭也。言皇天命有德者以居列位，天子、諸侯、卿、大夫、士，尊卑之服，采章各異也。〕王者代天爵人，尤宜慎之。裂地而封，不得其宜，則眾庶不服，感動陰陽，其害疾自深。〔師古曰：言此氣損害，故令天子身有疾也。〕今聖體久不平，此臣嘉所內懼也。高安侯賢，佞幸之臣，陛下傾爵位以貴之，單貨財以富之，〔師古曰：單，盡也。〕損至尊以寵之，〔師古曰：言上意傾惑，為下所窺也。余謂帝為賢治第，儗於宮闕，乘輿器物充牣其家，此所謂損至尊以寵之也。〕主威已黜，府臧已竭，唯恐不足。財皆民力所為，孝文【章：甲十六行本「文」下有「皇帝」二字；乙十一行本同；孔本同；張校同。】欲起露臺，重百金之費，克己不作。〔事見文帝紀。〕今賢散公賦以施私惠，一家至受千金，往古以來，貴臣未嘗有此，流聞四方，皆同怨之。里諺曰：『千人所指，無病而死。』臣常為之寒心。〔為，于偽翻。〕今太皇太后以永信太后遺詔詔丞相、御史，益賢戶，賜三侯國，臣嘉竊惑。山崩、地動、日食於三朝，皆陰侵陽之戒也。前賢已再封，〔謂賢先封關內侯，繼封高安侯也。〕晏、商再易邑，〔商先嗣爵崇祖侯，後改封汝昌侯。晏無所考。按表，晏先以皇后父封三千戶，又益二千戶，食邑於夏丘。〕業緣私橫求，〔橫，戶孟翻。〕恩已過厚，求索自恣，不知厭足，甚傷尊尊之義，〔封三侯者，所以尊傅太后。今求濫恩，不知厭足，則傷尊尊之義矣。索，山客翻。厭，於鹽翻。〕不可以示天下，為害痛矣！〔痛，甚也。〕臣驕侵罔，〔師古曰：罔，謂誣蔽也。〕陰陽失節，氣感相動，害及身體。陛下寢疾久不平，繼嗣未立，宜思正萬事，順天人之心，以求福祐，乃【章：甲十六本「乃」作「柰」；乙十一行本同；孔本同；張校同。】何輕身肆意，〔師古曰：肆，放也。〕不念高祖之勤苦，垂立制度，欲傳之於無窮哉！臣謹封上詔書，不敢露見；〔上，時掌翻。見，賢遍翻。〕非愛死而不自法，〔謂不以違拒詔指之法自劾也。〕恐天下聞之，故不敢自劾。」〔言自劾則天下知其事也。劾，戶概翻。〕\n\n 　　初，廷尉梁相治東平王雲獄時，冬月未盡二旬，而相心疑雲冤獄，有飾辭，〔師古曰：假飾之辭，非其實也。治，直之翻。〕奏欲傳之長安，〔師古曰：傳，謂移其獄事也。傳，知戀翻。〕更下公卿覆治。〔下，遐稼翻；下同。〕尚書令鞫譚，僕射宗伯鳳以為可許。〔師古曰：鞫及宗伯，皆姓也。宗伯，以官為氏。鞫，音居六翻。〕天子以為相等皆見上體不平，外內顧望，操持兩心，〔師古曰：操，音千高翻。〕幸雲踰冬，無討賊疾惡主讎之意，〔謂僥幸雲獄踰冬，則雲可以減死也。〕免相等皆為庶人。後數月，大赦，嘉薦「相等皆有材行，〔行，下孟翻。〕聖王有計功除過，臣竊為朝廷惜此三人。」〔按公卿表，建平元年，大司農梁相為廷尉；二年，貶為東海都尉。三年，左馮翊方賞為廷尉；四年，徙。本紀，東平王雲有罪自殺，在建平四年；大赦天下，在今年正月。若以表為證，則當治東平時，廷尉乃方賞，非梁相。表言相貶，不言免為庶人。又今年大赦，上距建平三年十二月治東平獄時，已一翆有餘，是大赦亦不在後數月也。通鑑書王嘉薦梁相等三人，全取漢書王嘉傳；然傳與紀、表歲月自相牴牾。繫年之書，可謂難矣！為，不偽翻；下同。〕書奏，上不能平。〔師古曰：心怒也。〕後二十餘日，嘉封還益董賢戶事，上乃發怒，召嘉詣尚書，責問以「相等前坐不忠，罪惡著聞，君時輒已自劾；今又稱譽，云『為朝廷惜之』，何也﹖〔劾，戶概翻。譽，音余。〕嘉免冠謝罪。\n\n 　　事下將軍朝者，〔朝者，當時見入朝之臣也。朝，直遙翻。〕光祿大夫孔光等劾「嘉迷國罔上，不道，請謁者召嘉詣廷尉詔獄。」議郎龔等以為「嘉言事前後相違，宜奪爵土，免為庶人。」永信少府猛等以為「嘉罪名雖應法，〔謂法當下吏也。〕大臣括髮關械，裸躬就笞，〔師古曰：括，結也。關，貫也。裸，露也。〕非所以重國，褒宗廟也。」上不聽，【章：甲十六行本「聽」下有「三月」二字；乙十一本同；孔本同；張校同。】詔「假謁者節，召丞相詣廷尉詔獄。」\n\n 　　使者既到，府掾、史涕泣，共和藥進嘉，〔掾，俞絹翻。和，戶臥翻。〕嘉不肯服。主簿曰：「將相不對理陳冤，相踵以為故事，〔自周勃繫獄，賈誼以為言，文帝自此待大臣有節，將相有罪皆自殺，不受刑。然景帝時，周亞夫、武帝時公孫賀、劉屈氂猶下獄死。相踵為故事，言其概也。理，獄也。對理，對獄也。言大臣之體，縱有冤，不對獄而自陳也。師古曰：踵，猶躡也。〕君侯宜引決！」〔師古曰：令自殺也。〕使者危坐府門上，〔師古曰：以逼促嘉也。〕主簿復前進藥。嘉引藥柸以擊地，謂官屬曰：〔官屬，謂掾、史、主簿等。〕「丞相幸得備位三公，奉職負國，當伏刑都市，以示 萬眾。丞相豈兒女子邪！何謂咀藥而死！」〔師古曰：咀，嚼也，音材汝翻。〕嘉遂裝，出見使者，再拜受詔；〔裝出者，朝服而出。〕乘吏小車，去蓋，不冠， 〔去，羌呂翻。〕隨使者詣廷尉。廷尉收嘉丞相、新甫侯印綬，〔恩澤侯表：新甫侯，國於南陽新野。〕縛嘉載致都船詔獄。〔百官表：執金吾屬官，有中壘、封 互、武庫、都船四令、丞。如淳曰：漢儀注有寺互、都船獄。〕上聞嘉生自詣吏，大怒，〔上欲嘉自裁，而嘉詣獄，故大怒。〕使將軍以下與五二千石雜治。〔漢治大臣獄，率使五二千石，今又使將軍同治之，怒之甚也。晉灼曰：大臣獄重，故使秩二千石者五人雜治之。〕吏詰問嘉，〔詰，去吉翻。〕嘉對曰：「案事者思得實。竊見相等前治東平王獄，不以雲為不當死，欲關公卿，示重慎，〔關，會也。古者獄成命三公、六卿參聽之，示明謹於用刑也。〕誠不見其外內顧望、阿附為雲驗，〔驗，徵驗也。為，于偽翻；下同。〕復幸得蒙大赦。〔復，扶又翻。〕相等皆良善吏，臣竊為國惜賢，不私此人。」獄吏曰：「苟如此，則君何以為罪猶當，有以負國，不空入獄矣﹖」〔吏欲文致以負國之罪，故云然。〕吏稍侵嘉，嘉喟然仰天歎曰：〔喟，丘愧翻；歎息之聲。〕「幸得充備宰相，不能進賢、退不肖，以是負國，死有餘責。」〔吏責負國，故以此 對。〕吏問賢、不肖主名。嘉曰：「賢，故丞相孔光、故大司空何武，不能進；惡，高安侯董賢父、子【章：甲十六行本「子」下有「佞邪」二字；乙十一行本 同；孔本同；張校同。】亂朝，而不能退。〔惡，烏路翻。朝，直遙翻。〕罪當死，死無所恨！」嘉繫獄二十餘日，不食，歐血而死。\n\n 　　己而上覽其對，思嘉言，會御史大夫賈延免，夏，五月，乙卯，以孔光為御史大夫。秋，七月，丙午，以光為丞相，復故國博山侯；又以氾鄉侯何武為御史大夫。上乃知孔光前免非其罪，以過近臣毀短光者，〔光免事見上卷建平二年。過，督過也；咎之也。〕曰：「傅嘉前為侍中，毀譖仁賢，誣愬大臣，令俊艾者久失其位，〔師古曰：艾，讀曰乂。〕其免嘉為庶人，歸故郡。」〔傅氏本河內溫人。〕\n\n 　　八月，何武徙為前將軍。辛卯，光祿大夫彭宣為御史大夫。\n\n 　　司隸鮑宣坐摧辱丞相，拒閉使者，無人臣禮，減死髡鉗。〔丞相孔光四時行園陵，官屬行馳道中。宣使吏鉤止丞相掾。史，沒入其車馬，摧辱丞相。事下御史中丞。侍御史至司隸官，欲捕從事，閉門不肯內，坐以拒閉使者罪。〕\n\n 　　大司馬丁明素重王嘉，以其死而憐之；九月，乙卯，冊免明，使就第。\n\n 　　冬，十一月，壬午，以故定陶太傅、光祿大夫韋賞為大司馬、車騎將軍。己丑，賞卒。〔成帝省王國太傅，更曰傅。此猶曰太傅者，習於舊稱，未能頓從新稱也。賞，韋賢之孫，弘之子也。〕\n\n 　　十二月，庚子，以侍中、駙馬都尉董賢為大司馬、衛將軍，冊曰：「建爾于公，以為漢輔！往悉爾心，匡正庶事，允執其中！」是時賢年二十二，雖為二公，常給事中，領尚書事，〔給事禁中而領尚書事也。〕百官因賢奏事。〔審食其以丞相而侍禁中，呂后嬖之也。董賢以三公侍禁中，哀帝嬖之也。論道經邦之任安在哉！〕以父衛尉恭不宜在卿位，徙為光祿大夫、秩中二千石；弟寬信代賢為駙馬都尉。董氏親屬皆侍中、諸曹、奉朝請，寵在丁、傅之右矣。〔朝，直遙翻。請，才性翻，又如字。〕\n\n 　　初，丞相孔光為御史大夫，賢父恭為御史，事光；及賢為大司馬，與光為三公。上故令賢私過光。〔令私往見之，觀其所以接之者何如也。〕光雅恭謹，〔雅，素也。〕知上欲尊寵賢。及聞賢當來也，光警戒衣冠出門待，望見賢車乃卻入，賢至中門，光入閤，既下車，乃出，拜謁、送迎甚謹，不敢以賓客鈞敵之禮。〔此非恭而無禮者邪！光能卑事董賢，則必能曲徇王莽矣。〕上聞之，喜，立拜光兩兄子為諫大夫、〔光有三兄，福、捷、喜。未知兩兄子為誰。〕常侍。〔為諫大夫而加常侍官也。〕賢自是權與人主侔矣。〔師古曰：侔，等也。〕\n\n 　　是時，成帝外家王氏衰廢，唯平阿侯譚子去疾為侍中，〔去，羌呂翻。〕弟閎為中常侍。閎妻父中郎將蕭咸，前將軍望之子也，賢父恭慕之，欲為子寬信求咸女為婦，〔為，不偽翻。〕使閎言之。咸惶恐不敢當，私謂閎曰：「董公為大司馬，冊文言『允執其中』，此乃堯禪舜之文，〔論語：堯曰：「咨，爾舜，天之曆數在爾躬；允執其中，四海困窮，天祿永終！」舜亦以命禹。道統之傳，此乎出也。〕非三公故事，〔言考之漢家故事，冊三公者未嘗有此語也。〕長老見者莫不心懼。〔長，知兩翻。〕此豈家人子所能堪邪！」〔師古曰：家人，猶言庶人也。蓋咸自謂。〕閎性有知略，〔知，讀曰智。〕聞咸言，亦悟；乃還報恭，深達咸自謙薄之意。恭歎曰：「我家何用負天下，而為人 所畏如是！」意不說。〔說，讀曰悅；下同。〕後上置酒麒麟殿，〔師古曰：在未央宮中。〕賢父子、親屬宴飲，侍中、中常侍皆在側，上有酒所，〔師古曰：言酒 在體中。〕從容視賢〔從，千容翻。〕笑曰：「吾欲法堯禪舜，何如﹖王閎進曰：「天下乃高皇帝天下，非陛下【章：甲十六行本「下」下有「之」字；乙十一行本同；孔本同。】有也！陛下承宗廟，當傳子孫於亡窮，統業至重，天子亡戲言！」〔周成王剪桐葉為珪，與小弱弟戲曰：「以封汝。」周公入賀。王曰：「戲也。」周公曰：「王者不可戲！」乃封小弱弟於唐。古亡、無通。〕上默然不說，左右皆恐。於是遣閎出歸郎署。〔三署郎各有署舍；遣出，不得侍禁中也。考異曰：董賢傳但云「遣閎出不得復侍宴。」自「歸郎署」以下，皆漢紀所載也。荀紀無漢書外事，不知此語荀悅何從得之。又云：「閎歸郎署二十日，長樂宮深為閎謝。又御史大夫彭宣上封事，言國安危繼嗣事，上覺寤，召閎。」按太皇太后居長信宮；云長樂宮，誤也。余按漢書註，長信宮以長樂宮中長信殿為稱，亦可言長樂宮也。〕\n\n 　　久之，太皇太后為閎謝，復召閎還。〔為，于偽翻。復，扶又翻；下同。〕閎遂上書諫曰：「臣聞王者立三公，法三光，〔三光，日、月、星也。上，時掌翻。〕居之者當得賢人。易曰：『鼎折足，覆公餗，』喻三公非其人也。〔易鼎之九四曰：鼎折足，覆公餗。餗，音送鹿翻。虞云：八珍之具也。馬云：贽也。贽，音之然翻。鄭云：菜也。折，而設翻。〕昔孝文皇帝幸鄧通，不過中大夫，武帝幸韓嫣，賞賜而已，皆不在大位。〔武帝幸韓嫣，賞賜儗鄧通，位不過上大夫，以罪賜死。嫣，於虔翻。〕今大司馬、衛將軍董賢，無功於漢朝，又無肺腑之連，復無名迹高行以矯世，〔行，戶孟翻。〕昇擢數年，列備鼎足，典衛禁兵，無功封爵，父子、兄弟橫蒙拔擢，賞賜空竭帑藏，〔橫，戶孟翻。帑，它朗翻。藏，徂浪翻。〕萬民諠譁，偶言道路，誠不當天心也！昔褒神蚖變化為人，實生褒姒，亂周國，〔國語曰：夏之衰也，有二龍降于夏庭，言曰：「予褒之二君也。」夏后請其漦而藏之，歷殷、周莫敢發也。至厲王之末，發而觀之，漦流於庭，不可除也。王使婦人不帷而譟之，其神化為玄蚖，入于王府；府之童妾既塀而遭之，既笄而孕，懼而棄之。鬻纒弧者收以奔褒，是為褒姒。褒人有獄，以入於幽王。王嬖之，生伯服，遂黜申后而立褒姒，廢太子而立伯服，以亂周國。蚖，音元，又吾官翻。漦，似甾翻。纒，於琰翻。〕恐陛下有過失之譏，賢有小人不知進退之禍，非所以垂法後世也！」上雖不從閎言，多其年少志強，〔少，詩照翻；下同。〕亦不罪也。\n\n 　　二年（庚申、前一）\n\n 　　春，正月，匈奴單于及烏孫大昆彌伊秩靡皆來朝，〔朝，直遙翻。〕漢以為榮。是時西域凡五十國，〔三十六國，分為五十餘國。〕自譯長至將、相、侯、王皆佩漢印綬，凡三百七十六人；〔譯長之官，西域諸國皆有之，所以通其國之語言於中國。長，知兩翻。〕而康居、大月氏、安息。罽賓、烏弋之屬，〔烏弋山離國去長安萬二千二百里，不屬都護，東與罽賓、西與舭靬、條支接。氏，音支。罽，音計。〕皆以絕遠，不在數中，其來貢獻，則相與報，不督錄總領也。〔正謂不屬都護也。〕自黃龍以來，單于每入朝，其賞賜錦繡、繒絮輒加厚於前，以慰接之。單于宴見，〔見，賢遍翻。〕群臣在前，單于怪董賢年少，以問譯。〔師古曰：譯，傳語之人也。〕上令譯報曰：大司馬年少，以大賢居位。」單于乃起，拜賀漢得賢臣。是時上以太歲厭勝所在，〔是年太歲在申。師古曰：厭，音一涉翻。〕舍單于上林苑蒲陶宮，〔蒲陶，本出大宛。武帝伐大宛，采蒲陶種植之離宮，宮由此得名。師古曰：舍，止宿。〕告之以加敬於單于；單于知之，不悅。\n\n 　　夏，四月，壬辰晦，日有食之。\n\n 　　五月，甲子，正三公官分職。〔成帝綏和二年，置三公官。哀帝建平三年，罷。今復正三公官名。分職，謂大司馬掌兵事，大司徒掌人民事，大司空掌水土事。分，扶問翻。〕大司馬、衛將軍董賢為大司馬；丞相孔光為大司徒；彭【章：甲十六行本「彭」上有「御史大夫」四字；乙十一本同；孔本同；張校同。】宣為大司空，封長平侯。〔恩澤侯表：長平侯，國於濟南。〕\n\n 　　六月，戊午，帝崩于未央宮。〔臣瓚曰：帝年二十即位；即位六年，壽二十五。師古曰：即位明年乃改元，壽二十六。〕\n\n 　　帝睹孝成之世祿去王室，〔謂政在王氏也。〕及即位，屢誅大臣，〔謂殺朱博、王嘉等。〕欲強主威以則武、宣。〔師古曰：則，法也。〕然而寵信讒諂，〔謂趙昌、董賢、息夫躬等。〕憎疾忠直，〔謂師丹、傅喜、鄭崇等。〕漢業由是遂衰。\n\n 　　太皇太后聞帝崩，即日駕之未央宮，〔之，往也。〕收取璽綬。〔璽，斯氏翻。綬，音受。〕太后召大司馬賢，引見東箱，〔見，賢遍翻。〕問以喪事調度；〔師古曰：調，選發也。度，計料也。調，徒弔翻。〕賢內憂，不能對，免冠謝。太后曰：「新都侯莽，前以大司馬奉送先帝大行，〔謂成帝之喪也。〕曉習故事，吾令莽佐君。」賢頓首：「幸甚！」太后遣使者馳召莽，詔尚書，諸發兵符節、百官奏事、中黃門、期門兵皆屬莽。〔中黃門，守禁門黃闥者也。期門兵，守衛殿門者也。〕莽以太后指，使尚書劾賢，帝病不親醫藥，〔劾，戶概翻。〕禁止賢不得入宮殿司馬中；　〔據漢書趙充國傳：子卬，入莫府司馬中亂屯兵。如淳註曰：司馬中，律所謂營軍司馬中也。余謂此宮殿司馬中，蓋宮殿屯衛司馬中也。〕賢不知所為，詣闕免冠徒跣謝。己未，莽使謁者以太后詔即闕下冊賢〔師古曰：即，就也。〕曰：「賢年少，未更事理，〔少，詩照翻。師古曰：更，歷也，音工衡翻。〕為大司馬，不合眾心，其收大司馬印綬，罷歸第！」即日，賢與妻皆自殺；家惶恐，夜葬。莽疑其詐死；有司奏請發賢棺，至獄診視，〔師古曰：謂發冢取其棺柩也。診，驗也；音軫。〕因埋獄中。太皇太后詔「公卿舉可大司馬者」。莽故大司馬，辭位避丁、傅，眾庶稱以為賢，〔事見三十三卷綏和二年。〕又太皇太后近親，自大司徒孔光以下，舉朝皆舉莽。〔朝，直遙翻。〕獨前將軍何武、左將軍公孫祿二人相與謀，以為「往時惠、昭之世，外戚呂、霍、上官持權，幾危社稷；〔幾，居布翻。〕今孝成、孝哀比世無嗣，〔比，頻寐翻。〕方當選立近親【張：「親」下脫「輔」字。】幼立，不宜令外戚大臣持權；〔外戚大臣，謂王莽也。〕親疏相錯，〔親，謂外戚。疏，謂異姓之為將軍、公卿者。師古曰：錯，間雜也。〕為國計便，」〔為國之計，唯此為便。〕於是武舉公孫祿可大司馬，而祿亦舉武。庚申，太皇太后自用莽為大司馬、領尚書事。\n\n 　　太皇太后與莽議立嗣。安陽侯王舜，莽之從弟，其人修飭，〔師古曰：飭，讀與敕同。敕，整也。從，才用翻。〕太皇太后所信愛也，莽白以舜為車騎將軍。秋，七月，遣舜與大鴻臚左咸使持節迎中山王箕子以為嗣。〔使持節者，奉使而持節也；魏、晉以下遂以為官稱。臚，陵如翻。嗣，祥吏翻。〕\n\n 　　莽又白太皇太后，詔有司以皇太后【章：甲十六行本「后」下有「前」字；乙十一本同；孔本同。】與女弟昭儀專寵錮寢，〔錮，塞也。杜塞後宮侍寢之路，不使進御也。〕殘滅繼嗣，〔詳見上卷建平元年。〕貶為孝成皇后，徙居北宮；又以定陶共王太后與孔鄉侯晏同心合謀，背恩忘本，專恣不軌，〔背，蒲妹翻。〕徙孝哀皇后退就桂宮，傅氏、丁氏皆免官爵歸故郡，〔莽以積年閒退之久，一旦得權，無所不至。傅氏，河內人。丁氏，山陽人。〕傅晏將妻子徙合浦。獨下詔褒揚傅喜曰：「高武侯喜，姿性端愨，〔師古曰：愨，謹也，音口角翻。〕論議忠直，雖與故定陶太后有屬，終不順指從邪，介然守節，以故斥逐就國。〔喜就國見上卷建平二年。〕傳不云乎：『歲寒然後知松柏之後凋也。』〔師古曰：論語載孔子之言，以喻有節操之人也。〕其還喜長安，位特進，奉朝請。」喜雖外見褒賞，孤立憂懼；後復遣就國，以壽終。〔復，扶又翻。〕莽又貶傅太后號為定陶共王母，丁太后號曰丁姬。莽又奏董賢父子驕恣奢僭，請收沒入財物縣官，諸以賢為官者皆免；父恭、弟寬信與家屬徙合浦，母別歸故郡鉅鹿。長安中小民讙譁，鄉其第哭，幾獲盜之。〔師古曰：陽往哭之，實欲竊盜也。讙，音許爰翻。鄉，讀曰嚮。幾，讀曰冀。〕縣官斥賣董氏財，凡四十三萬萬。賢所厚吏沛朱詡自劾去大司馬府，〔劾，戶概翻。〕買棺衣，收賢屍葬之　；莽聞之，以他罪擊殺詡。莽以大司徒孔光名儒，相三主，〔成、哀及平帝為三主。〕太后所敬，天下信之，於是盛尊事光，引光女婿甄邯為侍中、奉車都尉。〔甄，之人翻，姓也。陳留風俗傳曰：舜陶甄河濱，其後為氏。邯，戶甘翻。〕諸素所不說者，〔說，讀曰悅。〕莽皆傅致其罪，〔師古曰：傅，讀曰附。附益而引致之，令入罪。〕為請奏草，令邯持與光，以太后指風光，〔師古曰：草，謂文書之槀草也。風，讀曰諷。〕光素畏慎，不敢不上之；〔上，時掌翻。〕莽白太后，輒可其奏。於是劾奏何武、公孫祿互相稱舉，皆免官，武就國。又奏董宏子高昌侯武父為佞邪，奪爵。〔宏為佞邪，謂請立丁姬為帝太后也。〕又奏南郡太守毋將隆前為冀州牧，治中山馮太后獄，冤陷無辜，關內侯張由誣告骨肉，中太僕史立、泰山太守丁玄陷人入大辟，〔事並見三十三卷建平元年。辟，毗亦翻。〕河內太守趙昌譖害鄭崇，〔事見上卷建平四年。〕幸逢赦令，皆不宜處位在中土，〔處，昌呂翻。〕免為庶人，徙合浦。中山之獄，本立、玄自典考之，但與隆連名奏事；莽少時慕與隆交，隆不甚附，故因事擠之。〔少，詩照翻。擠，子計翻，又牋西翻；排也。〕\n\n 　　紅陽侯立，太后親弟，雖不居位，莽以諸父內敬憚之，畏立從容言太后，令己不得肆意，復令光奏立罪惡：〔從，千容翻。復，扶又翻；下同。〕「前知定陵侯長犯大逆罪，【章：甲十六行本「罪」下有「多受其賂」四字；乙十一行本同；孔本同；張校同；退齋校同。】為言誤朝；〔事見三十二卷成帝綏和元年。為，于偽翻。誤朝，誤朝廷也。朝，直遙翻。〕後白以官婢楊寄私子為皇子，眾言曰：『呂氏、少帝復出，』〔謂呂后名他人子為惠帝子也，事見十三卷。〕紛紛為天下所疑，難以示來世，成襁褓之功；〔謂難成輔立幼主之功。〕請遣立就國。」太后不聽。莽曰：「今漢家衰，比世無嗣，〔比，毗至翻。〕太后獨代幼主統政，誠可畏懼。力用公正先天下，尚恐不從；〔師古曰：力，勉力。先，悉薦翻。〕今以私恩逆大臣議，如此，群下傾邪，亂從此起。宜可且遣就國，安後復徵召之。」〔師古曰：安，猶徐也。余謂安，定也。安後，猶言事定後也。〕太后不得已，遣立就國。莽之所以脅持上下，皆此類也。\n\n 　　於是附順莽者拔擢，忤恨者誅滅，〔忤，五故翻。〕以王舜、王邑為腹心，甄豐、甄邯主擊斷，〔斷，丁亂翻。〕平晏領機事，〔晏，當之子也。〕劉秀典文章，孫建為爪牙。豐子尋、季子棻、〔師古曰：棻，音扶云翻。〕涿郡崔發、〔姓譜：齊丁公之子，食采於崔，因以為氏。〕南陽陳崇皆以材能幸於莽。莽色厲而言方，〔師古曰；外示凜厲之色，而假為方直之言。〕欲有所為，微見風采，〔師古曰：見，音胡電翻。〕黨與承其指意而顯奏之；莽稽首涕泣，固推讓，〔稽，音啟。推，吐雷翻。〕上以惑太后，下用示信於眾庶焉。\n\n 　　八月，莽復白太皇太后，廢孝成皇后、孝哀皇后為庶人，就其園。〔就孝成、孝哀寢廟園也。復，扶又翻。〕是日，皆自殺。〔考異曰：漢春秋「八月，甲寅」，未知胡旦所據。〕\n\n 　　大司空彭宣以王莽專權，乃上書言：「三公鼎足承君；一足不任，則覆亂美實。〔師古曰：美實，謂鼎中之實也。易鼎卦九四爻辭曰：鼎折足，覆公餗。餗，食也。故宣引以為言。 任，音壬。〕臣資性淺薄，年齒老眊，〔師古曰：眊，與耄同。鄭玄曰：耄，惛忘也。〕數伏疾病，〔數，所角翻。〕昏亂遺忘，〔忘，巫放翻。〕願上大司空、長 平侯印綬，〔上，時掌翻。〕乞骸骨歸鄉里，耥窴溝壑。」〔耥，古俟字。窴，與填同。〕莽白太后策免宣，使就國。莽恨宣求退，故不賜黃金、安車、駟馬。宣居 國數年，薨。\n\n 　　班固贊曰：薛廣德保縣車之榮，平當逡巡有恥，彭宣見險而止，異乎苟患失之者矣！〔薛廣德縣車，在元帝永光元年。平當不肯受封，在建平三年。通鑑因彭宣事以班贊繫之於此。縣，讀曰懸。〕\n\n 　　戊午，右將軍王崇為大司空，光祿勳東海馬宮為右將軍，〔按班書，馬宮本姓馬矢氏，宮仕學，稱馬氏。〕左曹、中郎將甄豐為光祿勳。〔以中郎將加左曹官。〕\n\n 　　冬，十月，壬寅，葬孝哀皇帝於義陵。〔臣瓚曰：自崩至葬凡百五日。義陵在扶風，去長安四十六里。考異曰：哀紀云：「九月，壬寅，葬義陵。」按長曆，是月辛酉朔，無壬寅；壬寅乃十月十二日。又臣瓚註曰：「自崩至葬凡一百五日。」按帝以六月戊午崩，然則葬在十月審矣，蓋本紀月誤也。〕\n\n 　　孝平皇帝上〔荀悅曰：諱「衎」之字曰「樂」。應劭曰：諡法：布綱治紀曰平。余按帝本名箕子，元始二年始更名衎。〕\n\n 　　元始元年（辛酉、一）\n\n 　　春，正月，王莽風益州，令塞外蠻夷自稱越裳氏重譯獻白雉一、黑雉二。〔越裳註已見二十八卷元帝初元二年。參考諸家之說，越裳之地不在益州塞外。莽自以輔幼主，欲以致遠人功德比周公惑眾，故為此耳。師古曰：越裳，南方遠國也。譯，謂傳言也。道路絕遠，風俗殊隔，故累譯而後乃通。風，讀曰諷。〕莽白太后下詔，以白雉薦宗廟。於是群臣盛陳莽功德，「致周成白雉之瑞；周公及身在而託號於周，〔時群臣言，聖王之法，臣有大功則生有美號，因引周公事為徵。〕莽宜賜號曰安漢公，益戶疇爵邑。」〔張晏曰：漢律，非始封，十減二。疇者，等也；言不復減。賢曰：疇，等也；言功臣子孫襲封與先人等。余謂此言莽進號為公，宜益其邑戶，使與爵等也。〕太后迢尚書具其事。莽上書言：「臣與孔光、王舜、甄豐、甄邯共定策；今願獨條光等功賞，寢置臣莽，勿隨輩列。」〔進，自也。寢，舍也。〕甄邯白太后下詔曰：「『無偏無黨，王道蕩蕩。〔師古曰：尚書洪範之言也。蕩蕩，廣平之貌也；故引之。〕君有安宗廟之功，不可以骨肉故蔽隱不揚，君其勿辭！」莽復上書固讓數四，〔復，扶又翻；下同。〕稱疾不起；左右白太后，「宜勿奪莽意，但條孔光等，」莽乃肯起。二月，丙辰，太后下詔：「以太傅、博山侯光為太師，車騎將軍、安陽侯舜為太保，皆益封萬戶；〔考異曰：平紀作正月事，而王子侯表、公卿表皆云「二月，丙辰」，今從之。余按考異所謂王子侯云二月丙辰封者，謂宣帝耳孫信等也。由今考之，不能無疑。註見下。〕左將軍、光祿勳豐為少傅，封廣陽侯；〔恩澤侯表：廣陽侯，國於南陽。〕皆授四輔之職。侍中、奉車都尉邯封承陽侯。」〔恩澤侯表：承陽侯，國於汝南。師古曰：承，音烝。〕四人既受賞，莽尚未起。群臣復上言：「莽雖克讓，朝所宜章，」〔言朝廷所當章顯也。朝，直遙翻。〕以時加賞，明重元功，無使百僚元元失望！」太后乃下詔：「以大司馬、新都侯莽為太傅，幹四輔之事，號曰安漢公，益封二萬八千戶。」於是莽為惶恐，不得已而起，受太傅、安漢公號，讓還益封事，云：「願須百姓家給，〔師古曰：給，足也。家給，家家自足。〕然後加賞。」群臣復爭，太后詔曰：「公自期百姓家給，是以聽之，其令公奉賜皆倍故。〔奉，讀曰俸，所食之俸也。賜，歲時常賜，著諸令者也。師古曰：倍故，數多於故各一倍也。〕百姓家給人足，大司徒、大司空以聞。」〔言待家給人足，二府以其事聞也。〕莽復讓不受，而建言褒賞宗室群臣，立故東平王雲太子開明為王；〔哀帝建平二年，雲死，國除，今復立其子。〕又以故東平思王孫成都為中山王，奉孝王後；〔東平思王，宣帝子宇也；帝入奉大宗，故立成都以奉孝王後。〕封宣帝耳孫信等三十六人皆為列侯；〔晉灼曰：耳，音仍。考異曰：平紀：「元始元年，封孝宣曾孫信等三十六人。」莽傳在五年。按王子侯表皆以元年二月丙辰封，莽傳誤也。余按王子侯表，陶鄉侯恢等　十五人皆以二月丙辰封，不及三十六人之數，又無信名。按恢等皆宣帝曾孫也。〕太僕王惲等二十五人皆賜爵關內侯。〔惲等以前議定陶傅太后尊號，守經法，不阿指從邪賜爵。惲，於粉翻。〕又令諸侯王公、列侯、關內侯無子而有孫若同產子者，皆得以為嗣；〔同產子，同母兄弟之子。〕宗室屬未盡而以罪絕者，復其屬；〔謂袒免以上親，以罪絕屬籍者，復其屬籍。免，音問。〕天下吏比二千石以上年老致仕者，參分故祿，以一與之，終其身。〔師古曰：參，三也。〕下及庶民鰥寡，恩澤之政，無所不施。\n\n 　　莽既媚說吏民，又欲專斷；〔說，讀曰悅。斷，丁亂翻。〕知太后老，厭政，乃風公卿奏言：「往者吏以功次遷至二千石，〔功者，以勞績遷。次者，以資序遷。〕州【章：甲十齊行本「州」上有「及」字；乙十一行本同；孔本同；張校同。】部所舉茂材異等吏，〔州部，即部刺史也。〕率多不稱，〔稱，尺證翻。〕宜皆見安漢公。又，太后春秋高，不宜親省小事，」〔省，悉井翻。〕令太后下詔曰：「自今以來，唯封爵乃以聞，他事安漢公、四輔平決。州牧、二千石及茂材吏初除奏事者，輒引入，至近署對安漢公，考故官，問新職，以知其稱否。」〔考故官者，考其前任有勞績與否也。問新職者，問其新任當如何施設也。稱，尺證翻。〕於是莽人人延問，密玫恩意，厚加贈送，其不合指，顯奏免之，權與人主侔矣。\n\n 　　置羲和官，秩二千石。〔羲和初置，自為一官。莽既篡，改大司農曰羲和。〕\n\n 　　夏，五月，丁巳朔，日有食之。大赦天下。公卿以下舉敦厚能直言者各一人。\n\n 　　王莽恐帝外家衛氏奪其權，〔帝，中山衛姬所生也。〕白太后：「前哀帝立，背恩義，〔背，蒲妹翻；下同。〕自貴外家丁、傅，撓亂國家，〔師古曰：撓，擾也；音火高翻。〕幾危社稷。〔幾，居希翻。〕今帝以幼年復奉大宗為成帝後，宜明一統之義，〔謂既奉大宗，則以子繼父，一以正統相承，義不得顧私親。〕以戒前事，為後代法。」六月，遣甄豐奉璽綬，即拜帝母衛姬為中山孝王后。賜帝舅衛寶、寶弟玄爵關內侯。賜帝女弟三人號曰君，〔謁臣號修義君，皮為承禮君，鬲子為尊德君。師古曰：鬲，音歷。〕皆留中山，不得至京師。\n\n 　　扶風功曹申屠剛以直言對策曰：「臣聞成王幼少，周公攝政，聽言不賢，均權布寵，動順天地，舉措不失；然近則召公不說，遠則四國流言。〔賢曰：尚書曰：周公為師，相成王，為左右，召公不悅。言周公既還政成王，宜自退，今復為相，故不悅也。四國，謂管、蔡、商，奄也。成王幼小，周公攝政，四國流言曰：公將不利於孺子。說，讀曰悅。〕今聖主始免襁褓，即位以來，至親分離，外戚杜隔，恩不得通。且漢家之制，雖任英賢，猶援姻戚，親疏相錯，杜塞間隙，〔援，于元翻。塞，悉則翻。間，古莧翻。〕誠所以安宗廟，重社稷也。宜亟遣使者徵中山太后，置之別宮，令時朝見，〔朝，直遙翻。見，賢遍翻。〕又召馮、衛二族，裁與赜職，〔賢曰赜，散也。〕使得執戟親奉宿衛，以抑患禍之端，上安社稷，下全保傅。」〔此保傅，謂四輔也。〕莽令太后下詔曰：「剛所言僻經妄說，違背大義！」〔背，布內翻。〕罷歸田里、\n\n 　　丙午，封魯頃公之八世孫公子寬為褒魯侯，〔魯頃公讎，秦孝文王元年為楚所滅。恩澤侯表：褒魯侯，食邑於南陽郡。〕奉周公祀；封褒成君孔霸曾孫均為褒成侯，〔恩澤侯表：褒成侯，食邑於山陽瑕丘。〕奉孔子祀。\n\n 　　詔「天下女徒已論，歸家，出雇山錢，月三百。〔如淳曰：已論，罪已定也。令甲，女子犯罪，作女徒六月，雇山遣歸。說以為當於山伐木，聽使入錢雇功直，故謂之雇山。應劭曰：舊刑：鬼薪，取薪於山，以給宗廟。今使女徒出錢雇薪，故曰雇山也。師古曰：如說近之。謂女徒論罪已定，並於歸家，不親役之，但令出錢月三百以雇人也。為此恩者，所以行太皇太后之德，施惠於婦人。〕復貞婦，鄉一人。〔師古曰：復，方目翻。鄉一人，取其尤最者。〕大司農部丞十三人，人部一州，勸農桑。」〔武帝時，桑弘羊置大司農部丞數十人，分部郡國，主均輸鹽鐵。今以十三人部十三州。〕\n\n 　　秋，九月，赦天下徒。\n\n 　　二年（壬戌、二）\n\n 　　春，黃支國獻犀牛。黃支在南海中，去京師三萬里。〔應劭曰：黃支國，在日南之南。〕王莽欲燿威德，故厚遺其王，〔遺，子季翻。〕令遣使貢獻。\n\n 　　 越巂郡上黃龍游江中，〔上，時掌翻。〕太師光、大司徒宮等咸稱「莽功德比周公，宜告祠宗廟。」大司農孫寶曰：「周公上聖，召公大賢，尚猶有不相說，〔說， 讀曰悅。〕著於經典，兩不相損。今風雨未時，百姓不足，每有一事，群臣同聲，〔師古曰：言雷同阿附，妄說福祥。〕得無非其美者﹖」〔謂所美非美也。〕時大 臣皆失色。甄邯即時承制罷議者。會寶遣吏迎母，母道病，留弟家，獨遣妻子。司直陳崇劾奏寶，事下三公即訊。〔師古曰：就問之也。劾，戶概翻。下，遐稼翻。〕寶對曰：「年七十，誖眊，恩衰共養，營妻子，如章。」〔師古曰：誖，惑也。眊，與耄同。自言老耄，心志亂惑，供養之恩衰，具如所奏之章也。誖，音布內翻。共，讀日供，音居用翻。〕寶坐免，終於家。\n\n 　　帝更名衎。〔衎，空旱翻，又墟岸翻。〕\n\n 　　三月，癸酉，大司空王崇謝病免，以避王莽。\n\n 　　夏，四月，丁酉，左將軍甄豐為大司空，右將軍孫建為左將軍，光祿勳甄邯為右將軍。\n\n 　　立代孝王玄孫之子如意為廣宗王，江都易王孫盱台侯宮為廣川王，廣川惠王曾孫倫為廣德王。〔代孝王參孫義，改封清河；傳國至孫年，宣帝地節四年以罪廢；今封如意以奉孝王後。江都易王非傳國子建，武帝元狩二年謀反，自殺；今立宮以奉易王後。廣川惠王越，宣帝地節四年，以其孫文紹封；傳子海陽，甘露四年以罪廢；今立倫以奉惠王後。此皆王莽為政以繼絕世惑眾。盱台，音吁怡。〕紹封漢興以來大功臣之後周共等皆為列侯及關內侯，〔共，絳侯周勃玄孫。師古曰：共，讀曰恭。〕凡百一十七人。\n\n 　　郡國大旱、蝗，青州尤甚，〔青州部平原、千乘、濟南、齊、北海、東萊等郡，甾川、膠東、高密等王國。〕民流亡。王莽白太后：宜衣繒練，〔師古曰：繒練，謂帛無文者。衣，於既翻。〕頗損膳，以示天下。莽因上書願出錢百萬，獻田三十頃，付大司農助給貧民。於是公卿皆慕效焉，凡獻田宅者二百三十人，以口賦貧民。〔師古曰：計口而給其田宅。〕又起五里於長安城中，〔如淳曰：民居之里。〕宅二百區，以居貧民。莽帥群臣奏太后〔帥，讀曰率。〕言：「幸賴陛下德澤，間者風雨時，甘露降，神芝生，蓂莢、朱草、嘉禾，休徵同時並至。〔師古曰：休，美也。徵，證也。〕願陛下遵帝王之常服，復太官之法膳，使臣子各得盡驩心，備共養！」〔共，居用翻。養，羊尚翻。〕莽又令太后下詔，不許。每有水旱，莽輒素食，〔師古曰：素食，即菜食，無肉。〕左右以白太后。太后遣使者詔曰：「聞公菜食，憂民深矣。今秋幸孰，〔孰，古熟字通。〕公以時食肉，愛身為國！」〔為，于偽翻。〕\n\n 　　六月，隕石于鉅鹿二。\n\n 　　光祿大夫楚國龔勝、太中大夫琅邪邴漢〔邴，姓也；與丙同。〕以王莽專政，皆乞骸骨，莽令太后策詔之曰：「朕愍以官職之事煩大夫，大夫其脩身守道，以終高年。」皆加優禮而遣之。\n\n 　　梅福知王莽必篡漢祚，一朝棄妻子去，不知所之。其後，人有見福於會稽者，變姓名為吳市門卒云。〔會稽郡，時治吳縣。會，工外翻。〕\n\n 　　秋，九月，戊申晦，日有食之，赦天下徒。\n\n 　　遣執金吾候陳茂〔晉灼曰：百官表：執金吾屬官有兩丞、候、司馬。〕諭說江湖賊成重等二百餘人〔說，輸芮翻。〕皆自出，送家在所收事。〔如淳曰：賊雖自出，得還其家而已，不得復除，尚當役作之也。師古曰：如說非也，言身既自出，又各送其家人詣本屬縣邑從賦役耳。貢父曰：賊二百餘人皆異縣人，既自出，故送家在所收事也。余謂劉說是。〕重徙雲陽，〔服虔曰：重，成重也；作賊長帥，故徙之也。〕賜公田宅。\n\n 　　王莽欲悅太后以威德至盛，異於前，乃風單于令遣王昭君女須卜居次云入侍太后，所以賞賜之甚厚。\n\n 　　車師後王國有新道通玉門關，〔車師後王國治務塗谷，去長安八千九百五十里。〕往來差近，戊己校尉徐普欲開之。車師後王姑句〔師古曰：句，音鉤〕以當道供給使者，心不便也。普欲分明其界，然後奏之，召姑句使證之；不肯，繫之。其妻股紫陬〔師古曰：陬，音子侯翻。〕謂姑句曰：「前車師前王為都護司馬所殺，〔此言日前事也。車師前王治交河城，去長安八千一百五十里。〕今久繫必死，不如降匈奴！」即馳突出高昌壁，入匈奴。〔拓拔魏時，闞爽始立國於高昌，蓋因漢高昌壁為名。 杜佑曰：高昌郡，蓋因其地高敞，人物昌盛立名。或云：昔漢武帝遣兵西討，師旅頓弊者因住焉，有漢時高昌壘故也。〕又去胡來王唐兜〔婼羌國王，號去胡來王， 去陽關千八百里，去長安六千三百里。師古曰：言去胡戎來附漢也。婼，孟康音兒。師古曰：音而遮翻。〕與赤水羌數相寇，〔羌之居赤水者，大種也，與婼羌比近。唐有黑党項，居赤水西。數，所角翻。〕不勝，告急都護，都護但欽不以時 救助。〔但欽，人姓名。姓書，但，平音；或上。〕唐兜因急，怨欽，東守玉門關；玉門關不內，即將妻子、人民千餘人亡降匈奴；〔降，戶江翻；下同。〕單于受 買左谷蠡地，〔左谷蠡王所居地也。谷，音鹿。蠡，盧奚翻。〕遣使上書言狀曰：「臣謹已受。」詔遣中郎將韓隆等使匈奴，責讓單于；單于叩頭謝罪，執二虜還付 使者。〔二虜，姑句及唐兜也。〕詔使中郎將王萌待於西域惡都奴界上。〔服虔曰：惡都奴，西域之谷名也。〕單于遣使送，因請其罪；〔為二虜請於漢，求釋其背叛之罪也。〕使者以聞。莽不聽，詔會西域諸國王，陳軍斬姑句、唐兜以示之；〔欲以懲後，使不敢叛。〕乃造設四條，〔師古曰：更新為此制也。〕中國人亡入匈奴者，烏孫亡降匈如者，西域諸國佩中國印綬降匈奴者，烏桓降匈奴者，皆不得受。遣中郎將王駿、王昌、副校尉甄阜、王尋使匈奴，班四條與單于，雜函封，〔師古曰：與璽書同一函而封之。〕付單于，令奉行；因收故宣帝所為約束封函還。〔宣帝與匈奴約，長城以南漢有之，長城以北匈奴有之，有降者不得受。今莽以約束未明，故頒四條而收舊所為約束。〕時莽奏令中國不得有二名，〔公羊春秋傳譏二名，故莽效之。〕因使使者以風單于，宜上書慕化，為一名，漢必加厚賞。單于從之，上書言：「幸得備藩臣，竊樂太平聖制。臣故名囊知牙斯，今謹更名曰知。」莽大說，〔樂，音洛。更工衡翻。說，讀曰悅。〕白太后，遣使者答諭，厚賞賜焉。\n\n 　　莽欲以女配帝為皇后以固其權，奏言：「皇帝即位三年，長秋宮未建，〔師古曰：秋者，收成之時；長者，恆久之義；故以為皇后宮名。〕掖庭媵未充。〔媵，以證翻；從嫁之女也。古者諸侯一國嫁女，九國媵之。〕乃者國家之難，本從無嗣，配取不正，請考論五經，定取后禮，〔難，乃旦翻。師古曰：取，皆讀曰娶。〕正十二女之義，以廣繼嗣，〔古者天子一娶九女。公羊傳曰：諸侯一聘九女，則周之天固有十二女之禮。莽之進女也十一媵，蓋通后為十二女也。〕博采二王後及周公、孔子世、列侯在長安者適子女。」〔二王後，殷、周之後。周公、孔子世，周、孔之後世，嫡相承者。師古曰：適，讀曰嫡。嫡，謂妻所生也。〕事下有司，上眾女名，〔下，遐稼翻。上，時掌翻；下同。〕王氏女多在選中者，莽恐其與己女爭，即上言：「身無德，子材下，不宜與眾女並采。」太后以為至誠，乃下詔曰：「王氏女，朕之外家，其勿采。」庶民、諸生、郎吏以上守闕上書者日千餘人，公卿大夫或詣廷中，或伏省戶下，咸言：「安漢公盛勳堂堂若此，今當立后，獨柰何廢公女，天下安所歸命！願得父女為天下母！」莽遣長史以下分部曉止公卿及諸生，〔師古曰：分，音扶問翻。曉止，開諭之使止也。〕而上書者愈甚。太后不得已，聽公卿采莽女。莽復自白：「直博選眾女。」公卿爭曰：「不宜采諸女以貳正統。」〔師古曰：言皇后之位當在莽女也。〕莽乃白：「願見女。」\n\n \n",
    "资治通鉴第三十六卷-汉纪二十八": "　　汉纪二十八　起昭阳大渊献，尽著雍执徐，凡六年。\n\n 　　孝平皇帝下\n\n 　　元始三年（癸亥、三）\n\n 　　春，太后遣長樂少府夏侯藩、宗正劉宏、尚書令平晏納采見女。〔婚有五禮，納采、問名、納吉、納徵、請期。陸德明曰：采，音七在翻，擇也。師古曰：謂采擇其可者。〕還，奏言：「公女漸漬德化，〔漸，音沾。〕有窈窕之容，〔窈窕，幽閒也。王肅曰：善心曰窈，善容曰窕。〕宜承天序，奉祭祀。」太師光、大司徒宮、大司空豐、左將軍孫建、執金吾尹賞、行太常事、太中大夫劉秀及太卜、太史令服皮弁、素積，〔百官表：太常有太卜、太史等令。師古曰：皮弁，以鹿皮為冠，形如人手之弁合也。素積，調素裳也。朱衣而素裳。積，謂襞績，若今之邝為也。邝，音雛戀翻。賢曰：素積者，積以為裳也，言要中辟積也。賈公彥曰：皮弁之服，十五升白布衣，積素以為裳。〕以禮雜卜筮，皆曰：「兆遇金水王相，卦遇父母得位，〔兆，卜也。卦，筮也。孟康曰：金、水相生也。張晏曰：金王則水相也。遇父母則泰卦，乾下坤上，天下於地，是配享之卦。師古曰：王，音于放翻。原父曰：但言父母得位，安知是泰卦乎！相，息亮翻。〕所謂康強之占，逢吉之符也。」〔洪範曰：汝則從、龜從、筮從、卿士從、庶民從，是之謂大同，身其康強，子孫其逢吉。〕又以太牢策告宗廟。有司奏：「故事：聘皇后，黃金二萬千，為錢二萬萬；」莽深辭讓，受六千三百萬，而以其四千三百萬分予十一媵家及九族貧者。〔九族，上自高祖，下至玄孫之親。按漢書王莽傳：「故事聘皇后黃金二萬斤，為錢二萬萬。莽深辭讓，受四千萬，而以其三千三百萬予十一媵家。群臣復言：「今皇后受聘，踰群妾亡幾。」有詔，復益二千三百萬，為三千萬。莽復以其千萬分予九族貧者。又按杜佑通典：聘后黃金二萬斤，漢呂后為惠帝聘魯元公主故事也。予，讀曰與。〕\n\n 　　夏，安漢公奏車服制度，吏民養生、送終、嫁娶，奴婢、田宅、器械之品，立官稷，〔元始元年，莽號安漢公。至是始書以冠事，表其所從來者漸矣。通鑑凡書權臣例始此。如淳曰：郊祀志：已有官社，未有官稷，遂立官稷於官社之後。臣瓚曰：漢初，除秦社稷，立漢社稷；其後又立官社，配以夏禹，而不立官稷。師古曰：淳、瓚二說皆未盡也。初立官稷於官社之後，是為一處。今更創置建於別所，不相從也。〕及郡國、縣邑、鄉聚皆置學官。〔張晏曰：聚，邑落名也。師古曰：聚，音才喻翻。〕\n\n 　　大司徒司直陳崇使張敞孫竦草奏，〔師古曰：草，謂創立其文。〕盛稱安漢公功德，以為：「宜恢公國令如周公，〔成王以周公有勳勞於天下，封以曲阜地方七百里。〕建立公子令如伯禽，〔魯頌閟宮之詩曰：王曰叔父，建爾元子，俾侯於魯。〕所賜之品亦皆如之，〔魯公之封於魯也，賜以附庸，殷民六族，大路，大旂，封父之繁弱，夏后氏之璜，祝、宗、卜、史，備物典策，官司彝器，白牡之牲，郊雍之禮。〕諸子之封皆如六子。」〔周公六子，封於凡、蔣、邢、茅、胙、祭。師古曰：六子，伯禽之弟也。祭，側界翻。〕太后以示群公。群公方議其事，會呂寬事起。\n\n 　　初，莽長子宇非莽隔絕衛氏，〔隔絕事見上卷元年。長，知兩翻。〕恐久後受禍，即私與衛寶通書，教衛后上書謝恩，〔上，時掌翻；下同。〕因陳丁、傅舊惡， 冀得至京師。莽白太皇太后，詔有司褒賞中山孝王后，益湯沐邑七千戶。衛后日夜啼泣，思見帝面，而但益戶邑；宇復教令上書求至京師。〔復，扶又翻。〕莽不 聽。宇與師吳章及婦兄呂寬議其故，章以【章：甲十六行本「以」下有「為」字；乙十一行本同。】莽不可諫而好鬼神，〔好，呼到翻。〕可為變怪以驚懼之，章因推類說令歸政衛氏。〔推類者，因變怪而推言事類如洪範五行傳，以說莽也。說，輸芮翻。〕宇即使寬夜持血灑莽第，門吏發覺之；莽執宇送獄，飲藥死。宇妻焉懷子，〔師古曰：焉，其名。〕繫獄，須產子已，殺之。〔師古曰：須，待也。已，訖也。〕甄邯等白太后，下詔曰：「公居周公之位，輔成王之主，而行管、蔡之誅，不以親親害尊尊，朕甚嘉之！」莽盡滅衛氏支屬，唯衛后在。吳章要斬，磔尸東市門。〔要，與腰同。磔，陟格翻，裂也，張也。〕\n\n 　　初，章為當世名儒，〔章治尚書經，為博士。〕教授尤盛，弟子千餘人。莽以為惡人黨，皆當禁錮不得仕宦，門人盡更名他師。〔師古曰：更以他人為師，諱不言是章弟子。更，工衡翻。〕平陵云敞時為大司徒掾，〔姓譜：侫，出自祝融之後，為侫國；後去邑為云。〕自劾吳章弟子，〔劾，戶僙翻。〕收抱章尸歸，棺斂葬之，〔師古曰：棺，音工喚翻。斂，音力贍翻。〕京師稱焉。\n\n 　　莽於是因呂寬之獄，遂窮治黨與，連引素所惡者悉誅之。〔治，直之翻；下同。惡，烏路翻。〕元帝女弟敬武長公主素附丁、傅，〔長，知兩翻。〕及莽專政，復非議莽；〔復，扶又翻。〕紅陽侯王立，莽之尊屬；〔立，莽叔父也。〕平阿侯王仁，素剛直；〔仁，譚子也。〕莽皆以太 皇太后詔，遣使迫守，令自殺。〔使，疏吏翻；下同。令，力丁翻。〕莽白太后，主暴病薨；〔主，言敬武公主。〕太后欲臨其喪，莽固爭而止。甄豐遣使者乘傳案 治衛氏黨與，〔傳，知戀翻。〕郡國豪桀及漢忠直臣不附莽，【章：甲十六行本「莽」下有「者」字；乙十一行本同；孔本同。】皆誣以罪法而殺之。何武、鮑宣及王商子樂昌侯安、〔涿郡王商，相成帝者也。〕辛慶忌三子護羌校尉通、函谷都尉遵、水衡都尉茂、南郡太守辛伯皆坐死。〔何武不舉莽為大司馬。鮑宣素有強項名。王商與王鳳不協，為所擠陷，忿毒而死；其子安不附王氏；辛慶忌本王鳳所成，莽見其三子皆能，欲親厚之；辛茂自以名臣子孫，兄弟並顯列，不宜附莽，又不甚詘事甄豐、甄邯；伯亦辛氏之族：故并及禍。〕凡死者數百人，海內震焉。北海逢萌謂友人曰：「三綱絕矣，〔莽殺其叔父，又自殺其冢嫡，是滅其天性也；殺其君之祖姑，又盡除忠直之臣，是無君也；故曰三綱絕矣。逢，皮江翻。〕不去，禍將及人！」即解冠掛東都城門，〔萌時學於長安。賢曰：漢宮殿名：東都門，今名青門。註又見昭紀。〕歸，將家屬浮海，客於遼東。\n\n 　　莽召明禮少府宗伯鳳〔宗伯，姓也。鳳，名也。鳳明於禮，官為少府。少，詩照翻。〕入說為人後之誼，白令公卿、將軍、侍中、朝臣並聽，〔說為人後者義不得顧私親。師古曰：白令皆聽之。朝，直遙翻。〕欲以內厲天子而外塞百姓之議。〔厲，諷厲也。厲者，磨錯垢故以就新，取此義也。師古曰：塞，止也。塞，悉則翻。〕先是，秺侯金日磾子賞、都成侯金安上子常皆以無子國絕，〔先，悉薦翻。秺，音勡。磾，丁奚翻。〕莽以【章：甲十六行本「以」下有「日磾」二字；乙十一行本同；孔本同；張校同。】曾孫當及安上孫京兆尹欽紹其封。〔當，日磾曾孫也。〕欽謂「當宜為其父、祖立廟，〔晉灼曰：當是賞弟建之孫。此言當自為其父及祖父建立廟也。為，于偽翻。〕而使大夫主賞祭也。」【章：甲十六行本無「也」字；乙十一行本同；孔本「也」作「事」；張校同。】〔如淳曰：以賞故國君，使大夫掌其祭事。臣瓚曰：當是支庶，上繼大宗，不得顧其私親也。而欽令尊其父、祖以續日磾，不復為賞後，而令大夫主掌祭事。師古曰：瓚說是。〕甄邯時在旁，廷叱欽，因劾奏「欽誣祖不孝，大不敬；」下獄，自殺。〔劾，戶僙翻：下，遐稼翻。〕邯以綱紀國體，無所阿私，忠孝尤著，益封千戶。更封安上曾孫湯為都成侯。湯受封日，不敢還歸家，以明為人後之誼。\n\n 　　是歲，尚書令潁川鍾元為大理。〔哀帝元壽二年，復改廷尉為大理。〕潁川太守陵陽嚴詡〔地理志，陵陽縣屬丹陽郡。〕本以孝行為官，〔行，下孟翻。〕謂掾、史為師友，〔掾，俞絹翻。〕有過輒閉閤自責，終不大言。郡中亂。〔史言世降俗薄，徒善不足以為政。〕王莽遣使徵詡，官屬數百人為設祖道，〔為，于偽翻。〕詡據地哭。掾、史曰：「明府吉徵，不宜若此！」詡曰：「吾哀潁川士，身豈有憂哉！我以柔弱徵，必選剛猛代；代到，將有僵仆者，〔師古曰：僵，偃也。仆，顛也。僵，音薑。仆，音赴。〕故相弔耳！」詡至，拜為美俗使者；〔文穎曰：宣美風化使者。〕徙隴西太守【章：甲十六行本「守」下有「平陵」二字；乙十一行本同；孔本同；張校同。】何並為潁川太守。並到郡，捕鍾元弟威及陽翟輕俠趙季、李款，皆殺之；郡中震栗。〔地理志，陽翟縣屬潁川郡。翟，音直格翻。〕\n\n 　　四年（甲子、四）\n\n 　　春，正月，郊祀高祖以配天，宗祀孝文以配上帝。〔師古曰：郊祀，祀於郊也。宗，尊也，祀於明堂也。上帝，太微五帝也；一曰：昊天上帝也。王肅曰：上帝，天也。馬融曰：上帝，泰一之神，在紫微宮，天之最尊者。杜佑曰：元氣廣大則稱昊天；人之所尊莫過於帝，託之於天，故稱上帝。〕\n\n 　　改殷紹嘉公曰宋公，周承休公曰鄭公。〔成帝綏和元年，封殷紹嘉公，進周承休侯爵為公，為二王後。〕\n\n 　　詔：「婦女非身犯法，及男子年八十以上、七歲已下，家非坐不道、詔所名捕，〔張晏曰：名捕，謂下詔所特捕也。〕他皆無得繫；其當驗者即驗問。〔師古曰：就其所居而問。〕定著令！」\n\n 　　二月，丁未，遣大司徒宮、大司空豐等奉乘輿法駕迎皇后於安漢公第，授皇后璽紱，〔乘，繩證翻。續漢志：皇后綬，與乘輿同，四采黃、赤、縹、紺，長丈九尺九寸，五百首。璽，蓋亦玉璽也。師古曰：紱，所以繫璽，音弗。考異曰：王莽傳云「四月，丁未」，平紀云「二月，丁未，立皇后王氏」，下云「夏，皇后見于高廟」。外戚傳云明年春，迎皇后於安漢公第。然則言四月者誤也。〕入未央宮。大赦天下。\n\n 　　遣太僕王惲等八人各置副，假節，〔副，副使也。惲等持節，其副則假之以節。惲，於粉翻。〕分行天下，〔行，下孟翻。〕覽觀風俗。\n\n 　　夏，太保舜等及吏民上書者八千餘人，咸請「如陳崇言，加賞於安漢公。」章下有司，〔下，遐稼翻；下同。〕有司請「益封公以召陵、新息二縣及黃郵聚、新野田；〔新息、召陵二縣，屬汝南郡。續漢志，南陽郡新野縣有東鄉，故新都，王莽所封也；又有黃郵聚。聚，才諭翻。〕采伊尹、周公稱號，加公為宰衡，〔伊尹曰阿衡，周公位冢宰。稱，尺證翻。〕位上公，三公言事稱『敢言之』；賜公太夫人號曰功顯君；〔莽母也。〕封公子男二人安為褒新侯，臨為賞都侯；〔莽封新都侯，析其國名二字，加「褒」、「賞」，以封其二子。〕加后聘三千七百萬，合為一萬萬，以明大禮；太后臨前殿親封拜，安漢公拜前，二子拜後，如周公故事。」〔成王之侯伯禽於魯也，周公拜前，魯公拜後。〕莽稽首辭讓，〔稽，音啟。〕出奏封事：「願獨受母號，還安、臨印韍及號位戶邑。」〔韍，即紱；音弗。〕事下，〔下，遐稼翻。〕太師光等皆曰：「賞未足以直功；〔師古曰：直，當也。〕謙約退讓，公之常節，終不可聽。忠臣之節亦宜自屈，而伸主上之義。宜遣大司徒、大司空持節承制詔公亟入視事；詔尚書勿後受公之讓奏。」〔復，扶又翻；下同。〕奏可。莽乃起視事，止減召陵、黃郵、新野之田而已。\n\n 　　莽復以所益納徵錢千萬遺太后左右奉共養者。〔遺，于季翻；下同。白虎通曰：納徵用玄纁。共，居用翻。養，弋向翻。〕莽雖專權，然所以誑耀媚事太后，下至旁側長御，方故萬端，賂遺以千萬。數白尊太后姊、妹號皆為君，食湯沐邑。〔姊君挾為廣恩君，君力為廣惠君，君弟為廣施君。〕以故左右日夜共譽莽。〔譽，音余。〕莽又知太后婦人，厭居深宮中，莽欲虞樂以市其權，〔樂，音洛。〕乃令太后四時車駕巡狩四郊，〔張晏曰：市權者，以遊觀之樂易其權，若市賈然。師古曰：虞，與娛同。邑外謂之郊，近二十里也。仲馮曰：言郊，不必二十里也。〕存見孤、寡、貞婦，所至屬縣，輒施恩惠，賜民錢帛、牛酒，歲以為常。太后旁弄兒病，在外舍，〔服虔曰：官婢、侍史生兒，取以作弄兒也。〕莽自親候之。其欲得太后意如此。\n\n 　　太保舜奏言：「天下聞公不受千乘之土，〔古者諸公之國，地方百里，出兵車千乘。〕辭萬金之幣，〔謂聘后之幣也。〕莫不鄉化。〔鄉，讀曰嚮。〕蜀郡男子路建等輟訟，慚怍而退，雖文王卻虞、芮何以加！〔師古曰：卻，退也。虞、芮，二國名也，並在河之東。二國之君爭田不平，聞文王之德，乃往斷焉；入周之竟，則耕者讓畔，行者讓路，乃相謂曰：「我小人也，不可以履君子之庭！」遂相讓，以其所爭為閒 田而退。怍，才各翻。〕宜報告天下。」【章：甲十六行本「下」下有「奏可」二字；乙十一行本同；孔本同；張校同。】於是孔光愈恐，固稱疾辭位。太后 詔：「太師毋朝，〔朝，直遙翻。〕十日一入省中，置几杖，賜餐十七物，然後歸；官屬按職如故。」〔師古曰：食具有十七種物，言十日一入朝，受此寵禮，他日 則常在家自養；而其屬官依常各行職務。〕\n\n 　　莽奏起明堂、辟雍、靈臺，〔應劭曰：明堂所以正四時，出教化。明堂上圓下方，八窗四達，布政之宮，在國之陽：上八窗八風，四達法四時，九室法九州，十二重法十二月，三十六戶法三十六雨，七十二牖法七十二風。黃帝曰合宮，有虞曰總章，殷曰陽館，周曰明堂。辟雍者，象璧；圜之以水，象教化流行。大戴禮：明堂，以茅蓋，上圓下方。天子曰靈臺，諸侯曰觀臺，以望氣，書雲物。〕為學者築舍萬區，〔為，于偽翻。〕制度甚盛。立樂經；益博士員，經各五人。徵天下通一藝、教授十一人以上，及有逸禮、古書、天文、圖讖、〔張衡曰：圖讖虛妄，非聖人之法。劉向父子領校秘書，閱定九流，亦無讖錄；成、哀之後，乃始聞之。〕鍾律、月令、兵法、史篇文字，〔孟康曰：史籀所作十五篇古文書也。師古曰：周宣王太史史籀所作大篆書也。籀，直救翻。〕通知其意者，皆詣公車。網羅天下異能之士，前後至者千數，皆令記說廷中，將令正乖謬，壹異說云。〔令各造廷中而記其說也。〕\n\n 　　又徵能治河者以百數，〔治，直之翻。〕其大略異者，長水校尉平陵關並〔姓譜：關，夏大夫關龍逢之後。風俗通：關令尹喜之後。〕言：「河決率常於平原、東郡左右，其地形下而土疏惡。〔疏，音捤。〕聞禹治河時，本空此地，以為水猥盛則放溢，少稍自索，〔少，詩沼翻。師古曰：猥，多也。索，盡也，音先各翻。〕雖時易處，猶不能離此。〔離，力智翻。〕上古難識。近察秦、漢以來，河決曹、衛之域，〔漢之濟陰、定陶，故曹國也。東郡及魏郡黎陽，古衛地也。〕其南北不過百八十里。可空此地，勿以為官亭、民室而已。」御史臨淮韓牧以為：「可略於禹貢九河處穿之，縱不能為九，但為四、五，宜有益。」大司空掾王橫言：「河入勃海地，高於韓牧所欲穿處。往者天常連雨，東北風，海水溢，西南出，寖數百里，九河之地已為海所漸矣。〔師古曰：漸，寖也，讀如本字，又音子廉翻。〕禹之行河水，本隨西山下東北去。〔師古曰：行，謂通流也。〕周譜云：『定王五年，河徙，』〔如淳曰：譜，音補，世統譜諜也。〕則今所行非禹之所穿也。又秦攻魏，決河灌其都，〔事見七卷秦始皇二十二年。〕決處遂大，不可復補。〔復，扶又翻。〕宜卻徙完平處更開空，〔空，音孔。師古曰：空，猶穿。〕使緣西山足，乘高地而東北入海，乃無水災。」〔西山，謂黎陽以西諸山。〕司空掾沛國桓譚典其議，為甄豐言：〔為，于偽翻；下同。〕「凡此數者，必有一是；宜詳考驗，皆可豫見。計定然後舉事，費不過數億萬，亦可以事諸浮食無產業民。〔師古曰：事，謂役使也。〕空居與行役，同當衣食，衣食縣官而為之作，乃兩便，〔師者曰：言無產業之人，端居無為及發行力役，俱須衣食耳。今縣官給其衣食而使修治河水，是為公私兩便也。〕可以上繼禹功，下除民疾。」時莽但崇空語，無施行者。\n\n 　　群臣奏言：「昔周公攝政七年，制度乃定。今安漢公輔政四年，營作二旬，大功畢成，宜升宰衡位在諸侯王上。」詔曰：「可。」仍令議九錫之法。〔應劭曰：九錫：一曰車馬，二曰衣服，三曰樂器，四曰朱戶，五曰納陛，六曰虎賁百人，七曰鈇鉞，八曰弓矢，九曰秬鬯。此皆天子制度，尊之，故事事錫與，但數少耳。張晏曰：九錫，經本無文；周禮以為九命，春秋說有之。臣瓚曰：九錫備物，霸者之盛禮，齊桓、晉文猶不能備。鄭玄曰：按九錫之名，古無有也。王制：三公一命袞；若有加，則賜也不過九命。孔穎達曰：鄭意以為九命之外，別加九賜。案禮緯含文嘉，上列九錫之差，下云四方所瞻之成，侯子所望。宋均註云：九賜者，乃四方所共見，公侯伯子男所希望。孔引含文嘉所謂九錫，與應劭同，獨樂器曰樂則耳。宋均註云：進退有節，行步有度，賜之車馬以代其步。言成文章，行成法則，賜之衣服以表其德。長於教訓，內懷至仁，賜之樂則以化其民。居處修理，房內不渫，賜之朱戶以明其別。動作有禮，賜之納陛以安其體。勇猛勁疾，執義堅強，賜之虎賁以備非常。亢揚威武，志在宿衛，賜之斧鉞使得專殺。內懷仁德，執義不傾，賜之弓矢使得專征。孝慈父母，賜之秬鬯以事先祖。〕\n\n 　　莽奏尊孝宣廟為中宗，孝元廟為高宗；又奏毀孝宣皇考廟勿脩；〔宣帝元康元年尊悼園曰皇考。〕罷南陵、雲陵為縣。〔南陵，文帝母薄太后陵。雲陵，昭帝母趙太后陵。〕奏可。\n\n 　　莽自以北化匈奴，東致海外，南懷黃支，〔莽自奏曰：越裳氏重譯獻白雉；黃支自三萬里貢生犀；東夷王渡大海，奉國珍；匈奴單于順制作，去二名。〕唯西方未有加，乃遣中郎將平憲等多持金幣誘塞外羌，使獻地願內屬。憲等奏言：「羌豪良願等種可萬二千人，願為內臣，〔種，章勇翻。〕獻鮮水海、允谷、鹽池，〔地理志，金城郡臨羌縣西北至塞外，有西海、鹽池。闞駰云：西有卑禾羌海，即獻王莽地為西海郡者也。酈道元曰：世謂之青海，東去西平二百五十里。〕平地美草，皆與漢民；自居險阻處為藩蔽。問良願降意，〔降，戶江翻。〕對曰：『太皇太后聖明，安漢公至仁，天下太平，五穀成孰，或禾長丈餘，〔長，直亮翻。〕或一粟三米，或不種自生，或癧不蠶自成；甘露從天下，醴泉自地出；鳳皇來儀，神爵降集。從四歲以來，〔謂自莽輔政以來也。〕羌人無所疾苦，故思樂內屬。』宜以時處業，〔處，謂度地以處之。業，謂使各有作業也。樂，音洛。處，昌呂翻。〕置屬國領護。」事下莽，莽復奏：〔下，遐稼翻。〕「今已有東海、南海、北海郡，請受良願等所獻地為西海郡。分天下為十二州，應古制。」奏可。冬，置西海郡。〔考異曰：王莽傳，置西海郡在明年秋；今從平紀。〕又增法五十條，犯者徙之西海。徙者以千萬數，民始怨矣。\n\n 　　梁王立坐與衛氏交通，廢，徙南鄭；自殺。〔衛氏，帝外家也。〕\n\n 　　分京師置前煇光、後丞烈二郡。〔前煇光蓋領長安以南諸縣，後丞烈蓋領長安以北諸縣也。〕更公卿、大夫、八十一元士官名、位次及十二州名。〔更，工衡翻。〕分界郡國所屬，罷置改易，天下多事，吏不能紀矣。\n\n 　　五年（乙丑、五）\n\n 　　春，正月，祫祭明堂；〔應劭曰：禮，五年而再殷祭，壹禘壹祫。祫祭者，毀廟之主皆合食於太祖。師古曰：祫，音合。〕諸侯王二十八人，列侯百二十人，宗室子九百餘人，徵助祭。禮畢，皆益戶、賜爵及金帛、增秩、補吏各有差。〔已封者益戶，未有爵者賜爵，已有爵者賜金帛，已有秩者增秩，未有官者補吏。〕\n\n 　　安漢公又奏復長安南、北郊。三十餘年間，天地之祠凡五徙焉。〔成帝建始元年罷甘泉泰畤、汾陰后土祠，作長安南、北郊；永始三年，復甘泉、汾陰；成帝崩，皇太后詔復長安南、北郊；哀帝建平三年，復甘泉、汾陰；今又復南、北郊；是五徙也。〕\n\n 　　詔曰：「宗室子自漢元至今十餘萬人，其令郡國各置宗師以糾之，〔漢元，漢初也。師古曰：糾，謂禁察也。〕致教訓焉。」\n\n 　　夏，四月，乙未，博山簡烈侯孔光薨，贈賜、葬戲甚盛，車萬餘兩。〔兩，音亮。〕以馬宮為太師。\n\n 　　吏民以莽不受新野田而上書者前後四十八萬七千五百七十二人，及諸侯王公、列侯、宗室見者〔見，賢遍翻。〕皆叩頭言：「宜亟加賞於安漢公。」於是莽上書言：「諸臣民所上章下議者，事【章：乙十一行本「事」作「願」；孔本同。甲十六行本「事」作「以」。】皆寢勿上，〔上，時掌翻。下，遐稼翻。〕使臣莽得盡力異制禮作樂；事成，願賜骸骨歸家，避賢者路。」〔言久處大位，妨賢者進用之路。避位，所以避賢者路也。〕甄邯等白太后，詔曰：「公每見輒流涕叩頭言，願不受賞；賞即加，不敢當位。方制作未定，事須公而決，故且聽公制作；畢成，群公以聞，究于前議。〔師古曰：究，竟也。〕其九錫禮儀亟奏！」\n\n 　　五月，策命安漢公莽以九錫，莽稽首再拜，受緣韍，袞冕，衣裳，〔師古曰：此韍，謂蔽膝也。或謂韍坆。韍，音弗；坆，音畢。〕瑒琫、瑒珌，〔孟康曰：瑒，玉名也。佩刀之飾，上曰琫，下曰珌。詩云，鞞琫有珌是也。毛傳曰：鞞，容刀鞞也。琫，上飾；珌，下飾。天子玉琫而珧珌；諸侯璗琫而璆珌。陸云：鞞，刀室也。琫，佩刀削上飾；珌，佩刀下飾。爾雅云：黃金謂之璗。說文云：璗，金之美與玉同色者也。師古曰：瑒，音蕩。琫，音布孔翻。珌，音必。〕句履，〔孟康曰：今齊祀履頭飾也，出履三寸。師古曰：其形岐頭。句，音巨俱翻。〕鸞路、乘馬，〔師古曰：鸞路，車之施鸞者也。四馬曰乘，音食證翻。〕龍旂九旒，〔周禮：交龍為旂。爾雅：有鈴曰旂。旒，旂之末垂也。〕皮弁、素積，戎路、乘馬，〔師古曰：戎路，戎車也。〕彤弓矢、盧弓矢，〔師古曰：彤，赤色。盧，黑色。〕左建朱鉞，右建金戚，〔師古曰：鉞、戚，皆斧屬。〕甲、冑一具，〔冑，兜鍪。〕秬鬯二卣，〔秬鬯，香酒也。周禮春官鬯人註云：釀秬為酒；秬如黑黍，一稃二米。陸田埤雅曰：說文：鬯以秬釀，鬱草芬芳，攸服以降神也。舊說：芬芳條暢，故謂之鬯；禮以鬱合鬯，言鬱於中而鬯於外也。又曰：先鄭、小毛以為鬯，香草也，築而煮之為鬯。秬者，百穀之華，鬯者，百草之英，故先王煮以合鬯。卣，中樽也。秬，音巨。卣，音攸，又音羊久翻。〕圭瓚二，九命青玉珪二，〔師古曰：圭瓚，以圭為勺末。上公九命，青者春色，東方生而長育萬物也。〕朱戶，納陛，〔朱戶以居，納陛以登。孟康曰：納，內也，謂鑿殿基際為陛，不使露也。師古曰：孟說是也。尊者不欲露而升陛，故納之於霤下也。〕署宗官、祝官、卜官、史官，〔放周公也。成王之命周公，祝、宗、卜、史。杜預曰：太祝、宗人、太卜、太史，凡四官。〕虎賁三百人。〔孔安國曰：虎賁，勇士稱也。若虎賁戰，言其猛也。賁，音奔。〕\n\n 　　王惲等八人使行風俗還，〔惲，於粉翻。行，下孟翻；下同。〕言天下風俗齊同，詐為郡國造歌謠、頌功德，凡三萬言。閏月，丁酉，詔以羲和劉秀等四人使治明堂、辟雍，〔治，直之翻。〕令漢與文王靈臺、周公作洛同符。〔詩曰：經始靈臺，經之營之，庶民攻之，不日成之。周公營成周，曰：其作大邑，其自時配皇天中乂。〕太僕王惲等八人使行風俗，宣明德化，萬國齊同，皆封為列 侯。〔四人者，劉秀，紅休侯；平晏，防鄉侯；孔永，寧鄉侯；孫遷，定鄉侯。八人者，王惲，常鄉侯；閻遷，望鄉侯；陳崇，南鄉侯；李翕，邑鄉侯；郝黨，亭鄉 侯；謝殷，章鄉侯；逯普，蒙鄉侯；陳鳳，盧鄉侯。考異曰：恩澤侯表，劉歆等十一侯皆云丁酉，獨平晏云丁丑。按十二人同功俱封，是年閏五月甲午朔，無丁丑， 表誤。〕\n\n 　　莽又奏為市無二賈，〔師古曰：言純質也。賈，讀曰價。〕官無獄訟，邑無盜賊，野無飢民，道不拾遺，男女異路之制；犯者象刑。〔師古曰：白虎通云：象者，其衣服象五刑也。犯墨者蒙。犯劓者以赭著其衣。犯髕者以墨蒙其髕，象而畫之。犯宮者屝。犯大辟者布衣無領。屝，草屨也。臏，音頻忍翻。屝，音扶味翻。〕\n\n 　　莽復奏言：「共王母、丁姬，前不臣妾，〔師古曰：言不遵臣妾之道。復，扶又翻。，共，音恭。〕冢高與元帝山齊，〔賈公彥曰：爾雅「山頂，冢」，則山冢之冢；封土為丘曰冢，則冢墓之冢。冢，知隴翻。〕懷帝太后、皇太太后璽綬以葬。〔師古曰：懷，謂挾之以自隨也。璽，斯氏翻。綬，音受。〕請發共王母及丁姬冢，取其璽綬；徙共王母歸定陶，葬共王冢次。」太后以為既已之事，不須復發。〔復，扶又翻。〕莽固爭之，太后詔因故棺改葬之。莽奏：「共王母及丁姬棺皆名梓宮，珠玉之衣，〔謂之梓宮者，以香梓為之，言猶生時所居宮室也。珠玉之衣，珠襦玉匣也。〕非藩妾服。請更以木棺代，〔更，工衡翻；下同。〕去珠玉衣；〔去，羌呂翻。〕葬丁姬媵妾之次。」奏可。公卿在位皆阿莽指，入錢帛，遣子弟及諸生、四夷凡十餘萬人，操持作具，〔作具，畚鍤之類。操，七刀翻。〕助將作掘平共王母、丁姬故冢；二旬間，皆平。莽又周棘其處，以為世戒云。〔師古曰：以棘周繞也。〕又隳壞共皇廟，諸造議者泠褒、段猶【章：甲十六行本「猶」下有「等」字；乙十一行本同；孔本同。】皆徙合浦。〔褒、猶奏見三十三卷哀帝建平元年。考異曰：師丹傳云：「復免高昌侯宏為庶人。」按功臣表：建平四年，董宏已死；元壽二年，子武坐父為佞邪免；不得至今。丹傳誤也。〕\n\n 　　徵師丹詣公車，賜爵關內侯，食故邑。數月，更封丹為義陽侯；〔丹，建平元年罷歸故邑，高樂侯戶邑也。恩澤侯表：義陽侯，國於南陽新野。考異曰：恩澤侯表：「丹，元始三年，二月，癸巳，更為義陽侯。」胡旦因此并發傅太后陵、徙泠褒等事俱著之三年。按外戚傳云：「元始五年，莽發共王母及丁姬冢，改莽之。」馬宮傳：「莽發傅太后陵，追誅前議者；宮凓懼，乃乞骸骨。」公卿表：宮以今年八月壬午免。然則褒等徙合浦及丹封侯，皆在今年明矣。按長曆，二月丙申朔，無癸巳。日月必有誤者。〕月餘，薨。\n\n 　　初，哀帝時，馬宮為光祿勳，與丞相、御史雜議傅太后諡曰孝元傅皇后。及莽追誅前議者，宮為莽所厚，獨不及。宮內凓懼，上書言：「臣前議定陶共王母諡，希指雷同，詭經僻說，〔師古曰：詭，違也。〕以惑誤主上，為臣不忠。幸蒙洒心自新，〔師古曰：洒，音先禮翻。〕誠無顏復望闕庭，無心復居官府，無宜復食國邑。〔宮封扶德侯，邑於琅邪贛榆。復，扶又翻。〕願上太師、大司徒、扶德侯印綬，避賢者路。」〔上，時掌翻；下同。〕八月，壬午，莽以太后詔賜宮策曰：「四輔之職，為國維綱；三公之任，鼎足承君；不有鮮明固守，無以居位。〔鮮明，猶言精明也。〕君言至誠，不敢文過，朕甚多之。〔師古曰：多，猶重也。〕不奪君之爵邑，其上太師。大司徒印綬使者，〔上印綬於使者也。〕以侯就第。」\n\n 　　莽以皇后有子孫瑞，通子午道，〔張晏曰：時年十四，始有婦人之道也。子，水；午，火也。水以天一為牡，火以地二為牝，故火為水妃，今通子午以協之。案男八月生齒，八歲毀齒，二八十六陽道通，八八六十四陽道絕。女七月生齒，七歲毀齒，二七十四陰道通，七七四十九陰道絕。〕從杜陵直絕南山，徑漢中。〔師古曰：子，北方也。午，南方也。言通南北道相當，故謂之子午耳。今京城直南山有谷通梁、漢道者名子午谷，又宜州西界、慶州東界有山名子午嶺，計南北直相當，此則北山是子，南山是午，共為子午道。仲馮曰：史文自以從杜陵徑漢中為子午道耳，顏說非史意也。三秦記：長安正南山名秦嶺，谷名子午，一名樊川，一名御宿。〕\n\n 　　泉陵侯劉慶上書〔師古曰：眾陵節侯賢，長沙定王子。本始四年，戴侯真定嗣；二十二年薨。黃龍元年、頃侯慶嗣，此則是也。莽傳及翟義傳並云「泉陵」。地理志，泉陵縣屬零陵郡，而表作「眾陵」，表為誤也。〕言，「周成王幼小，【章：甲十六行本「小」作「少」；「少」下有「稱孺子」三字；乙十一行本同；孔本同；張校同。】周公居攝。今帝富於春秋，宜令安漢公行天子事，如周公。」群臣皆曰：「宜如慶言。」\n\n 　　時帝春秋益壯，以衛后故，怨不悅。〔謂衛后不得至京師，其族皆死徙，故不悅。〕冬，十二月，莽因臘日上椒酒，〔上，時掌翻。〕置毒酒中；帝有疾。莽作策，請命於泰畤，願以身代，藏策金縢，置于前殿，敕諸公勿敢言。〔師古曰：詐依周公為武王請命作金縢也。書曰：周公納策金縢之匱中。孔安國曰：為請命之書，藏之於匱，緘之以金，不欲人開之。孔穎達曰：縢，是縛約之名。〕丙午，帝崩于未央宮。〔臣瓚曰：帝年九歲即位；即位五年，壽十四〕大赦天下。莽令天下吏六百石以上皆服喪三年。奏尊孝成廟曰統宗；孝平廟曰元宗。斂孝平，加元服，〔斂，力贍翻。〕莽康陵。〔臣瓚曰：康陵，在長安北六十里。〕\n\n 　　班固贊曰：孝平之世，政自莽出，褒善顯功，以自尊盛。觀其文辭，方外百蠻，無思不服，休徵嘉應，頌聲並作；至於變洪見於上，〔見，賢遍翻。〕民怨於下，莽亦不能文也。〔如淳曰：不可復文飾也。〕\n\n 　　以長樂少府平晏為大司徒。\n\n 　　太后與群臣議立嗣。時元帝世絕，而宣帝曾孫有見王五人，〔王之見 在者五人，淮陽王縯、中山王成都、楚王紆、信都王景、東平王開明也。見，賢遍翻。〕列侯四十八人。〔廣戚侯顯、陽興侯寄、陵陽侯嘉、高樂侯修、平邑侯閔、 平纂侯況、合昌侯輔、伊鄉侯開、就鄉侯不害、膠鄉侯武、宜鄉侯恢、昌城侯豐、樂安侯禹、陶鄉侯恢、釐鄉侯褒、昌鄉侯且、新鄉侯鯉、郚鄉侯光、新城侯武、宜 陵侯封、堂鄉侯護，成陵侯由、成陽侯眾、復昌侯休、安陸侯平、梧安侯譽、朝鄉侯充、扶鄉侯普、方城侯宣、當陽侯益、廣城侯疌、春城侯允、呂鄉侯尚、李鄉侯 殷、宛鄉侯隆、壽泉侯承、杏山侯遵、嚴鄉侯信、武平侯璜、陵鄉侯曾、武安侯镓、富陽侯萌、西陽侯偃、桃鄉侯立、栗鄉侯玄成、金鄉侯不害、平通侯且、西安侯 漢、湖鄉侯開、重鄉侯少柏，凡五十人。而廣戚侯顯，孺子之父，栗鄉侯玄成，先已免侯，止四十八人耳。師古曰：疌，音竹二翻。镓，音受。〕莽惡其長大，〔惡，烏路翻。長，知兩翻；下同。〕曰：「兄弟不得相為後。」乃悉徵宣帝玄孫，選立之。\n\n 　　是月，前煇光謝囂奏武功長孟通浚井得白石，〔武功縣本屬扶風，莽分屬前煇光。師古曰：浚，抒治之也。囂，音許驕翻。浚，音峻。抒，音直呂翻。〕上圓下方，有丹書著石，〔師古曰：著，音直略翻。〕文曰：「告安漢公莽為皇帝」。符命之起，自此始矣。莽使群公以白太后，太后曰；「此誣罔天下，不可施行！」太保舜謂太后曰：「事已如此，無可柰何；沮之，力不能止。〔沮，慈呂翻。〕又莽非敢有他，但欲稱攝以重其權，填服天下耳！」〔師古曰：填，音竹刃翻。〕太后心不以為可，然力不能制，乃聽許。舜等即共令太后下詔曰：「孝平皇帝短命而崩，已使有司徵孝宣皇帝玄孫二十三人，差度宜者，〔師古曰：差度，謂擇也。度，音大各翻。〕以嗣孝平皇帝之後。玄孫年在襁褓，不得至德君子，孰能安之！安漢公莽，輔政三世，與周公異世同符。今前煇光囂、武功長通上言丹石之符，朕深思厥意，云『為皇帝』者，乃攝行皇帝之事也。其令安漢公居攝踐祚，如周公故事，〔祚，位也。〕具禮儀奏！」於是群臣奏言：「太后聖德昭然，深見天意，詔令安漢公居攝。臣請安漢公踐祚，服天子韍冕，背斧依立於戶牖之間，〔背，蒲妹翻。鄭氏曰：斧依，為斧文屏風。師古曰：依，讀曰扆，音於豈翻。〕南面朝群臣，聽政事；〔朝，直遙翻；下同。〕車服出入警蹕，民臣稱臣妾，皆如天子之制。郊祀天地，宗祀明堂，共祀宗廟，享祭群神，贊曰『假皇帝』，〔師古曰：贊者，謂祭祝之辭。共，音恭。余謂此贊固主於祭祝，若朝會亦有贊者，所謂贊拜、贊謁是也。〕民臣謂之『攝皇帝』，自稱曰『予』。平決朝事，〔朝，直遙翻。〕常以皇帝之詔稱『制』。以奉順皇天之心，輔翼漢室，保安孝平皇帝之幼嗣，遂寄託之義，〔寄託，謂寄以天下，託以孤幼也。師古曰：遂，成也。〕隆治平之化。〔治，直吏翻。〕其朝見太皇太后、帝皇后皆復臣節。〔見，賢遍翻。帝皇后，謂平帝后也。復，如字，反也，還也。〕自施政教於【章：甲十六行本「於」下有「其」字；乙十一行本同；孔本同。】宮家國采，〔宮者，謂以安漢公第為宮也。家者，謂其家也。國者，謂其所封新都國也。采，謂以武功縣為采地，名曰漢光邑也。師古曰：采，官也，以官受地，故謂之采。采，音七在翻。又音七代翻。〕如諸侯禮儀故事。」太后詔曰：「可。」\n\n 　　王莽上〔字巨君，孝元竹旺后之弟子也。莽父曼，祖禁。禁，武帝繡衣御史賀之子也。〕\n\n 　　居攝元年（丙寅、六）〔莽既攝政，遂改元為居攝。〕\n\n 　　春，正月，王莽祀上帝於南郊，又行迎春、大射、養老之禮。〔上無天子，通鑑不得不以王莽繫年。不書假皇帝而直書王莽者，不與其攝也。及其既篡也書莽，不與其篡也。呂后、武后書「太后」，其義亦然。〕\n\n 　　三月，己丑，立宣帝玄孫嬰為皇太子，號曰孺子。〔亦因周公輔成王，二叔流言曰，「公將不利於孺子」，而為此號。〕嬰，廣戚侯顯之子也。〔楚孝王子勳封廣戚侯，顯則勳之子也。地理志，沛郡有廣戚侯國。〕年二歲；託以卜相最吉，立之。〔相，息亮翻。〕尊皇后曰皇太后。\n\n 　　以王舜為太傅，左輔甄豐為太阿、右拂，〔師古曰：拂，讀曰弼。〕甄邯為太保、後承；又置四少，秩皆二千石。〔四少，少師、少傅、少阿、少保也。少，詩照翻。〕\n\n 　　四月，安眾侯劉崇〔師古曰：安眾康侯丹，長沙定王子；崇即丹玄孫之子也，見王子侯表。地理志，安眾，侯國，屬南陽郡，故宛西鄉也。〕與相張紹謀曰：「安漢公莽必危劉氏，天下非之，莫敢先舉，此乃宗室之恥也。吾帥宗族為先，海內必和。」〔帥，讀曰率。和，戶臥翻。〕紹等從者百餘人遂進攻宛；〔宛，南陽郡治所。宛，於元翻。〕不得入而敗。\n\n 　　紹從弟竦與崇族父嘉詣闕自歸；莽赦弗罪。〔從，才用翻。〕竦因為嘉作奏，〔為，于偽翻。〕稱莽德美，罪狀劉崇：「願為宗室倡始，〔師古曰：倡，音先向翻。〕父子兄弟負籠荷鍤，〔師古曰：籠，所以盛土。鍤，譍鍬。荷，下可翻；又音何。〕馳之南陽，豬崇宮室，令如古制；〔古者畔逆之國，既伏其罪，則豬其宮室以為汙池。師古曰：豬，謂畜水也。〕及崇社宜如亳社，以賜諸侯，用永監戒！」〔武王勝殷，分亳社以班諸侯，四牆其社，覆上棧下，使不得通陰陽之氣，所以著亡國之戒也。〕於是莽大說，〔說，讀曰悅。〕封嘉為率禮侯，嘉子七人皆賜爵關內侯；後又封竦為淑德侯。長安為之語曰：「欲求封，過張伯松。〔師古曰：伯松，張竦之字。〕力戰鬭，不如巧為奏。」自後謀反【章：甲十六行本「反」下有「者」字；乙十一行本同；孔本同；張校同。】皆汙池云。〔師古曰：汙，下也，音烏。〕\n\n 　　群臣復曰：「劉崇等謀逆者，以莽權輕也；〔復，扶又翻。〕宜尊重以填海內。」〔填，竹刃翻。〕五月，甲辰，太后詔莽朝見太后稱「假皇帝」。〔朝，直遙翻。見，賢遍翻。〕\n\n 　　冬，十月，丙辰朔，日有食之。\n\n 　　十二月，群臣奏請安漢公廬為攝省，府為攝殿，第為攝宮。奏可。〔廬，殿中止宿之舍。府，治事之所。第，所居也。〕\n\n 　　是歲，西羌龐恬、傅幡等〔師古曰：幡，音敷元翻。〕怨莽奪其地，反攻西海太守程永；永奔走。莽誅永，遣護羌校尉竇況擊之。\n\n 　　二年（丁卯、七）\n\n 　　春，竇況等擊破西羌。\n\n 　　五月，更造貨：〔更，工衡翻。〕錯刀，一直五千；契刀，一直五百；大錢，一直五十；〔食貨志：錯刀，以黃 金錯，其文曰「一刀直五千」。契刀，其環如大錢，身形如刀，長二寸，文曰「契刀五百」。大錢徑寸二分，重十二銖，文曰「大錢五十」張晏曰：案今所見契刀、 錯刀，形質如大錢，而肉好輪厚，異於此。大錢形如大刀環矣。契刀，身形圓，不長二寸也；其文左曰「契」，右曰「刀」，無「五百」字也。錯刀，則刻之作字也；以黃金填其文，上曰「一」，下曰「刀」。二刀泉，甚不與志相應也。似札單差錯、文字磨滅故耳。師古曰：張說非也。王莽錢刀，今並尚在，形質及文與志相合，無差錯也。索隱曰：錢，本名泉，以貨之流布如泉。布者，言貨流布。刀，以其利於人也。〕與五銖錢並行，民多盜鑄者。禁列侯以下不得挾黃金，輸御府受直；〔百官表：少府有御府令、丞。師古曰：御府，主天子衣服。〕然卒不與直。〔卒，子恤翻。〕\n\n 　　東郡太守翟義，方進之子也，〔翟，直格翻。〕與姊子上蔡陳豐謀曰：〔地理志，上蔡縣屬汝南郡。〕「新都侯攝天子位，號令天下，故擇宗室幼稚者以為孺子，〔故意為之曰故。稚，直利翻。〕依託周公輔成王之義，且以觀望，〔師古曰：言漸試天下人心。〕必代漢家，其漸可見。方今宗室衰弱，外無強蕃，天下傾首服從，莫能亢扞國難。〔亢，口浪翻；禦也。扞，戶榦翻。難，乃旦翻。〕吾幸得備宰相子，身守大郡，父子受漢厚恩，義當為國討賊，以安社稷；〔為，于偽翻。〕欲舉兵西，誅不當攝者，選宗室子孫輔而立之。設令時命不成，死國埋名，〔師古曰：埋名，謂身埋而名立。〕猶可以不凓於先帝。今欲發之，汝肯從我乎﹖」豐年十八，勇壯，許諾。義遂與東郡都尉劉宇、嚴鄉侯劉信。信弟武平侯劉璜結謀，〔信，璜皆東平煬王雲子。嚴鄉、武平二國，蓋皆在東郡。璜，胡光翻。〕以九月都試日斬觀令，〔地理志，觀縣屬東郡，本曰畔觀。應劭曰：夏有觀扈；世祖改為衛公國，以封周後。師古曰：觀，音工喚翻。〕因勒其車騎、材官士，募郡中勇敢，部署將帥。信子匡時為東平王，乃并東平兵，立信為天子；義自號大司馬、柱天大將軍；移檄郡國，言「莽鴆殺孝平皇帝，攝天子位，欲絕漢室。今天子已立，共行天罰！」〔師古曰：共，讀曰恭。〕郡國皆震。比至山陽，眾十餘萬。〔比，必寐翻。〕\n\n 　　莽聞之，惶懼不能食。太皇太后謂左右曰：「人心不相遠也。〔師古曰：言所見者同。〕我雖婦人，亦知莽必以此自危。」莽乃拜其黨、親〔孫建、劉宏、竇況，莽之黨也。王邑、王駿、王況、王昌，莽之親也。〕輕車將軍、成武侯孫建為奮武將軍，光祿勳、成都侯王邑為虎牙將軍，明義侯王駿為強弩將軍，春王城門校尉王況為震威將軍，〔師古曰：春王，長安城東出北頭第一門也。本名宣平門，莽改名焉。余按漢城門校尉掌十二城門。觀此，則莽改官名，十二城門各置城門校尉。〕宗伯、忠孝侯劉宏為奮衝將軍，〔平帝元始四年，莽更名宗正為宗伯。〕中少府、建威侯王昌為中堅將軍，〔莽更少府曰共工。此中少府，蓋長樂少府也；以職在宮中，故曰中少府。〕中郎將、震羌侯竇況為奮威將軍，凡七人，自擇除關西人為校尉、軍吏，將關東甲卒，發奔命以擊義焉。〔校，戶教翻。將，即亮翻。〕復以太僕武讓為積弩將軍，屯函谷關；〔復，扶又翻；下同。〕將作大匠蒙鄉侯逯並為橫將軍，屯武關；〔師古曰：逯，姓也；並，名也。逯，音錄；又音鹿；今東郡有逯姓，二音並得書。本「逯」字，或作「逮」，今河朔有逮姓，自呼音徒戴翻，其義兩通。〕羲和、紅休侯劉秀為揚武將軍，屯宛。〔宛，於元翻。〕\n\n 　　三輔聞翟義起，自茂陵以西 至汧〔地理志，汧縣屬右扶風，音口堅翻。賢曰：汧故城在隴州汧縣南。〕二十三縣，盜賊並發。槐里男子趙朋、霍鴻等自稱將軍，攻燒官寺，殺右輔都尉及斄令， 〔地理志，右輔都尉治郿，郿與斄縣皆屬扶風。斄，周后稷所封邑也。師古曰：斄，與邰同，音胎。〕相與謀曰：「諸將精兵悉東，京師空，可攻長安！」眾稍多至 十餘萬，火見未央宮前殿。〔見，賢遍翻。〕莽復拜衛尉王級為虎賁將軍，〔賁，音奔。〕大鴻臚、望鄉侯閻遷為折衝將軍，西擊朋等。以常鄉侯王惲為車騎將軍，屯平樂館；〔樂，音洛。〕騎都尉王晏為建威將軍，屯城北；城門校尉趙恢為城門將軍；皆勒兵自備。以太保、後承、承陽侯甄邯為大將軍，〔承陽之承，音烝。〕受鉞高廟，領天下兵，左杖節，右把鉞，屯城外。王舜、甄豐晝夜循行殿中。〔行，下孟翻。〕\n\n 　　莽日抱孺子禱郊廟，會群臣，稱曰：「昔成王幼，周公攝政，而管、蔡挾祿父以畔。〔師古曰：祿父，紂子也。父，讀曰甫。〕今翟義亦挾劉信而作亂。自古大聖猶懼此，況臣莽之斗筲！」〔師古曰：斗筲，諭材器小也。〕群臣皆曰：「不遭此變，不章聖德！」冬，十月，甲子，莽依周書作大誥〔師古曰：武王崩，周公相成王，而三監及淮夷叛，周公作大誥。莽自比周公，故依倣其事。〕曰：「粵其聞日；〔孟康曰：翟義反書上聞日也。師古曰：粵，發語辭。〕宗室之儁有四百人，〔孟康曰：諸劉見在者。〕民獻儀九萬夫，〔孟康曰：民之表儀，謂賢者也。〕予敬以終於此謀繼嗣圖功。」〔師古曰：我用此宗室之儁及獻儀者，共圖謀國事，終成其功。〕遣大夫桓譚等班行諭告天下，以當反位孺子之意。\n\n 　　諸將東至陳留菑，〔孟康曰：菑，故戴國，在梁，後屬陳留，今曰考城。陳留風俗傳曰：菑縣，奏之穀縣也，遭漢兵起，邑多菑年，故改曰菑縣。章帝東巡過縣，詔曰：陳留菑縣，其名不善，其改曰考城。〕與翟義會戰，破之，斬劉璜首。莽大喜，復下詔先封車騎都尉孫賢等五十五人皆為列侯，即軍中拜授。因大赦天下。於是吏士精銳攻圍義於圉城，十二月，大破之。義與劉信棄軍亡，至固始界中，捕得義，尸磔陳都市；卒不得信。〔地理志，圉、固始、陳，三縣皆屬淮陽國。賢曰：圉故城在今汴州雍兵縣東南。卒，子恤翻。〕\n\n 　　始初元年（戊辰、八）〔是年十一月，莽始改元始初。〕\n\n 　　春，地震。大赦天下。\n\n 　　王邑等還京師，西與王級等合擊趙朋、霍鴻。二月，朋等殄滅，諸縣息平。還師振旅，莽乃置酒白虎殿，勞賜將帥。〔勞，力到翻。〕詔陳崇治校軍功，第其高下，〔治，直之翻。校，古效翻。〕依周制爵五等，以封功臣為侯、伯、子、男，凡三百九十五人，曰「皆以奮怒，東指西擊，羌寇、蠻盜，反虜、逆賊，不得旋踵，應時殄滅，天下咸服」之功封云。其當賜爵關內侯者，更名曰附城，又數百人。〔項安世家說曰：王莽封諸侯，置附城，漢人蓋以城解墉也。古文庸，即墉字，後人加土以別之。不成國者謂之附城，猶今言支郡為屬城也。余按王制，不能五十里者不達於天子，附於諸侯，曰附庸。鄭註曰：小城曰附庸。附庸者，以國事附於大國。正義曰：庸，城也，謂小國之城不能自通，以其國事附於大國，故曰附庸。項說本諸此。更，工衡翻。〕莽發翟義父方進及先祖冢在汝南者，燒其棺柩；〔柩，音舊。〕夷滅三族，誅及種嗣，〔種，章勇翻。嗣，祥吏翻。〕至皆同阬，以棘五毒并葬之。〔如淳曰：五毒，野葛、狼毒之屬。翟方進，本汝南上蔡人。〕又取義及趙朋、霍鴻黨眾之尸，聚之通路之旁，濮陽、無鹽、圉、槐里、盩厔凡五所，〔濮陽、無鹽、圉、義黨之尸也。槐里、盩厔，朋、鴻黨之尸也。盩厔，音舟窒。〕建表木於其上，〔師古曰：表者，所以標明也。〕書曰：「反虜逆賊〈魚畺〉鯢。」〔師古曰：〈魚畺〉鯢，大魚為害者也；以此比敵人之勇桀者。崔豹古今註：鯨，大者長千里，小者數丈，一生數萬子，常以五六月就岸生子，至七八月導從其子還大海中，鼓浪成雷，噴沫成雨，水族驚長，一皆逃匿，莫敢當。其雌曰鯢，大者亦長千里。蓋鯨鯢有力，能驅食小魚，故以喻夫強暴而淩弱者。而導從數萬子，跋扈大海中，亦有渠魁之義。〈魚畺〉，古鯨字，音其京翻。鯢，五奚翻。〕義等既敗，莽於是自謂威德日盛，【章：甲十六行本「盛」下有「大獲天人之助」六字；乙十一行本同；孔本同。張校同；退齋校同。】遂謀即真之事矣。\n\n 　　群臣復奏：進攝皇帝子安、臨爵為公；〔復，扶又翻；下同。〕封兄子光為衍功侯。〔光，莽兄永之子。〕是時莽還歸新都國；〔莽既居攝，故還歸新都國。〕群臣復白以封莽孫宗為新都侯。〔宗，宇子也。〕\n\n 　　九月，莽母功顯君死。莽自以居攝踐阼，奉漢大宗之後，為功顯君緦縗弁而加麻環絰，如天子弔諸侯服。〔周禮，王為諸侯緦縗弁而加環絰，同姓則麻，異姓則葛。師古曰：於弁上加環絰也。謂之環者，言其輕細如環之形。記曰：緦麻十五升去其半，有事其縷，無事其布，曰緦。賈公彥曰：凡五服之絰，皆兩股絞之。言環絰，則與絞絰有異矣。謂以麻為體，又以一股麻為糾而橫纏之，如環然，故謂之環絰。縗，倉回翻。〕凡壹弔再會；而令新都侯宗為主，服喪三年云。\n\n 　　司威陳崇〔莽謂司威，司察百官。〕奏：莽兄子衍功侯光私報執金吾竇況，令殺人；〔私報者，私屬之也。霍顯曰：少夫幸報我以事。〕況為收繫，致其法。〔為，于偽翻。〕莽大怒，切責光。光母曰：「汝自視孰與長孫、中孫！」長孫、中孫者，宇及獲之字也。〔獲死見上卷哀帝元壽元年。宇死見上平帝元始三年。師古曰：中，讀曰仲。〕遂母子自殺，及況皆死。初，莽以事母、養嫂、撫兄子為名，〔事見三十一卷成帝始元年。〕及後悖虐，復以示公義焉。〔服虔曰：不舍光罪為公義。仲馮曰：莽不服母喪，亦以示公義。悖，蒲內翻，又蒲沒翻。〕令光子嘉嗣爵為侯。\n\n 　　是歲，廣饒侯劉京言齊郡新井，〔地理志，齊郡有廣饒縣。〕車騎將軍千人扈雲言巴郡石牛，〔師古曰：千人，官名，屬車騎將軍。扈，其姓；雲，其名。余按百官表，千人在候、司馬之下。〕太保屬臧鴻言扶風雍石；〔漢公府有掾有屬。姓譜：魯孝公之子彄，食采於臧，子孫以為氏。雍縣屬扶風。雍，音於用翻。〕莽皆迎受。十一月，甲子，莽奏太后曰：「陛下遇漢十二世三七之総，〔三七二百一十年，漢元至是歲二百一十四年。〕承天威命，詔臣莽居攝。廣饒侯劉京上書言：『七月中，齊郡臨淄縣昌興亭長辛當一暮數夢，曰：「吾，天公使也。〔使，疏吏翻。〕天公使我告亭長：【章：甲十六行本「長」下有「曰」字；乙十一行本同；孔本同。】『攝皇帝當為真。』即不信我，此亭中當有新井。」亭長晨起視亭中，誠有新井，〔師古曰：誠，實也。〕入地且百尺。』十一月，壬子，直建冬至，〔師古曰：壬子之日冬至，而其日當建。〕巴蜀石牛，戊午，雍石文，皆到于未央宮之前殿。臣與太保安陽侯舜等視，天風起，塵冥，風止，得銅符帛圖於石前，文曰：『天告帝符，獻者封侯，』騎都尉崔發等視說。〔師古曰：視其文而說其意也。〕孔子曰：『畏天命，畏大人，畏聖人之言。』〔師古曰：論語所載孔子之言。〕臣莽敢不承用！臣請共事神祇、宗廟，〔師古曰：共，讀曰恭。〕奏言太皇太后、孝平皇后，皆稱『假皇帝』；其號令天下，天下奏言事，毋言『攝』；以居攝三年為始初元年；〔考異曰：莽傳作「初始」。荀紀及韋莊美嘉號錄、宋庠紀年通譜皆作「始初」。今從之。〕漏刻以百二十為度；用應天命。臣莽夙夜養育隆就孺子，〔師古曰：隆，長也。成就之，使其長大也。〕令與周之成王比德，宣明太皇太后威德於萬方，期於富而教之。孺子加元服，復子明辟，如周公故事。」〔書洛誥：周公拜手稽首曰：朕復子明辟。孔安國註曰：周公盡禮致敬，言我復還明君之政於子。子，成王也。年二十成人，故必歸政。〕奏可。眾庶知其奉符命，指意群公【章：甲十六行本「公」作「臣」；乙十一行本同。】博議別奏，以示即真之漸矣。\n\n 　　期門郎張充等六人謀共劫莽，立楚王。〔楚王紆，宣帝之曾孫。〕發覺，誅死。\n\n 　　梓潼人哀章〔師古曰：梓潼，廣漢之縣也。潼，音童。哀姓，章名。姓譜曰：哀姓，以諡為氏。余按古人以哀為諡非一，孔子弟子傳有公簒哀，烈士傳有羊角哀，獨不可以為出於其後乎！〕學問長安，素無行，好為大言，〔行，下孟翻。好，呼到翻。〕見莽居攝，即作銅匱，為兩檢，〔檢，居掩翻。毛晃曰：檢，書檢，印窠封題也。〕署其一曰「天帝行璽金匱圖」，其一署曰「赤帝璽某傳予皇【張：「皇」作「黃」。】帝金策書」。〔予，讀曰與。〕某者，高皇帝名也。書言王莽為真天子，皇太后如天命。圖書皆書莽大臣八人，又取令名王興、王盛，章因自竄姓名，〔師古曰：竄，謂廁著也。〕凡十一人，皆置官爵，為輔佐。章聞齊井、石牛事下，〔下，遐稼翻。〕即日昏時，衣黃衣，〔時衣，於既翻。〕持匱至高廟，以付僕射。〔高廟有令、有僕射。〕僕射以聞。戊辰，莽至高廟拜受金匱神禪，〔師古曰：言有神命，使漢禪位於莽也。〕御王冠，〔王者之冠也。〕謁太后，還坐未央宮前殿，下書曰：「予以不德，託于皇初祖考黃帝之後，皇始祖考虞帝之苗裔，〔詳見下卷。〕而太皇太后之末屬。皇天上帝隆顯大佑，成命統序，符契、圖文、金匱策書，神明詔告，屬予以天下兆民。〔師古曰：屬，委付也，音之欲翻。〕赤帝漢氏高皇帝之靈，承天命，傳【章：甲十六行本「傳」下有「國」字；乙十一行本同；孔本同。】金策之書，予甚祗畏，敢不欽受！以戊辰直定，〔師古曰：以建除之次，其日當定。〕御王冠，即真天子位，定有天下之號曰新。〔因新都國以定號也。〕其改正朔，易服色，變犧牲，殊徽幟，異器制。〔師古曰：徽幟，通謂旌旗之屬也。幟，音式志翻。〕以十二月朔癸酉為始建國元年正月之朔；以雞鳴為時。〔以十二月為正，以丑時為十二時之始也。〕服色配德上黃，犧牲應正用白，〔以土繼火，故尚黃。萬物紐牙於丑，其色白，故應正用白。〕使節之旄幡皆純黃，其署曰『新使五威節』，以承皇天上帝威命也。」〔使，疏吏翻。〕\n\n 　　莽將即真，先奉諸符瑞以白太后，太后大驚。是時以孺子未立，璽臧長樂宮。〔璽，即傳國璽。臧，古藏字通。〕及莽即位，請璽，太后不肯授莽。莽使安陽侯舜諭指。舜素謹敕，太后雅愛信之。舜既見太后，太后知其為莽求璽，〔為，于偽翻。〕怒罵之曰：「而屬父子宗族，〔師古曰：而，汝也。〕蒙漢家力，富貴累世，既無以報，受人孤寄，乘便利時奪取其國，〔師古曰：孤寄，言以孤寄托之。〕不復顧恩義。人如此者，狗豬不食其餘，〔師古曰：言惡賤。〕天下豈有而兄弟邪！〔言天下無此等人，謂其全無人心也。一曰：言天下將共誅之，不復有兄弟存也。〕且若自以金匱符命為新皇帝，〔師古曰：若，亦汝也。〕變更正朔、服制，〔更，工衡翻。〕亦當自更作璽，傳之萬世，何用此亡國不祥璽為，而欲求之！我漢家老寡婦，旦暮且死，欲與此璽俱葬，終不可得！」太后因涕泣而言，旁側長御以下皆垂涕。〔長御，太后旁側常侍者。〕舜亦悲不能自止，良久，乃仰謂太后：「臣等已無可言者。〔師古曰：言不可諫止。〕莽必欲得傳國璽，太后寧能終不與邪！」太后聞舜語切，恐莽欲脅之，乃出漢傳國璽投之地，以授舜曰：「我老已死，知【章：甲十六行本「知」作「如」；乙十一行本同。】而兄弟今族滅也！」舜既得傳國璽，奏之；莽大說，乃為太后置酒未央宮漸臺，〔說，讀曰悅。為，于偽翻。師古曰：未央殿西南有蒼池，池中有漸臺。黃圖曰：漸，浸也。言為池水所漸。漸，讀曰沾。〕大縱眾樂。\n\n 　　莽又欲改太后漢家舊號，易其璽綬，恐不見聽；而莽疏屬王諫欲諂莽，上書言：「皇天廢去漢而命立新室，〔去，羌呂翻。〕太皇太后不宜稱尊號，當隨漢廢，以奉天命。」莽以其書白太后，太后曰：「此言是也！」〔師古曰：恚忿之辭也。〕莽因曰：「此誖德之臣也，〔師古曰：誖，乖也；音布內翻。〕罪當誅！」於是冠軍張永獻符命銅璧文，〔冠軍，屬南陽郡。服虔曰：銅璧，如璧形，以銅為之。冠，古玩翻。〕太皇太后當為新室文母太皇太后；莽乃下詔從之。於是鴆殺王諫而封張永為貢符子。\n\n 　　班彪贊曰：三代以來，王公失世，稀不以月寵。及王莽之興，由孝元后歷漢四世為天下母，饗國六十餘載，群小【章：甲十六行本「小」作「弟」；乙十一行本同；退齋校同；張校同，云無註本亦作「小」。】世權，更持國柄；〔載，子亥翻。更，工衡翻。〕五將、十侯，〔師古曰：五將者，鳳、音、商、根、莽皆為大司馬。十侯者，陽平頃侯禁、禁子敬侯鳳、安成侯崇、平阿侯譚、成都侯商、紅陽侯立，曲陽侯根、高平侯逢時、安陽侯音、新都侯莽也。一曰：鳳嗣禁為侯，不當重數，而十人者，淳于長即其一也。〕卒成新都。〔卒，子恤翻。〕位號已移於天下，而元后卷卷猶握一璽，〔師古曰：卷，音其圓翻。惓惓，忠謹之意。余謂此云卷卷，猶眷戀也。〕不欲以授莽，婦人之仁，悲夫！ \n",
    "资治通鉴第三十七卷-汉纪二十九": "　　汉纪二十九　起屠维大荒落，尽阏逢阉茂，凡六年。\n\n 　　王莽中\n\n 　　始建國元年（己巳、九）\n\n 　　春，正月，朔，〔去年十二月莽改元，以十二月為歲首。通鑑不書，不與其改正朔也。〕莽帥公侯卿士奉皇太后璽韍，〔帥，讀曰率。璽，斯氏翻。師古曰：韍，謂璽之組；音弗。〕上太皇太后，順符命，去漢號焉。〔上，時掌翻。去，羌呂翻。〕\n\n 　　初，莽娶故丞相王訢孫宜春侯咸女為妻，〔師古曰：王訢為為丞相，初封宜春侯，傳爵至孫咸。恩澤侯表：宜春侯，國於汝南。〕立以為皇后；生四男，宇、獲前誅死，安頗荒忽，〔師古曰：荒，音呼廣翻。〕乃以臨為皇太子，安為新嘉辟。〔師古曰：辟，君也。謂之辟者，取為國君之義。辟，音壁。〕封宇子六人皆為公。〔千為功隆公，壽為功明公，吉為功成公，宗為功崇公，世為功昭公，利為功著公。〕大赦天下。\n\n 　　莽乃策命孺子為定安公，封以萬戶，地方百里；立漢祖宗之廟於其國，與周後並行其正朔、服色；〔此皆空言耳。〕以孝平皇后為定 安太后。讀策畢，莽親執孺子手，流涕歔欷〔師古曰：歔，音虛。欷，音許氣翻，又音希。〕曰：「昔周公攝位，終得復子明辟；今予獨迫皇天威命，不得如意！」 哀嘆良久。中傅將孺子下殿，北面而稱臣。〔漢諸侯王國，有太傅、中傅：太傅秩二千石，中傅則在宮中傅王者耳。賢曰：前書音義曰：中傅，宦者也。〕百僚陪 位，莫不感動。\n\n 　　又按金匱封拜輔臣：〔哀章所獻金匱圖、金策書也。〕以太傅、左輔王舜為太師，封安新公；大司徒平晏為太傅，就新公；少阿、羲和劉秀為國師，嘉新公；廣漢梓潼哀章為國將，美新公；〔梓潼縣，時屬廣漢郡。將，即亮翻；下同。〕是為四輔，位上公。太保、後承甄邯為大司馬，承新公；丕進侯王尋為大司徒，章新公；步兵將軍王邑為大司空，隆新公；是為三公。太阿、右拂、大司空甄豐為更始將軍，廣新公；京兆王興為衛將軍，奉新公；輕車將軍孫建為立國將軍，成新公；京兆王盛為前將軍，崇新公；是為四將。凡十一公。王興者，故城門令史；〔城門令史，事城門校尉，掌文書。〕王盛者，賣餅；〔釋名：餅，併也，溲麥使合并也。蒸餅、湯餅之屬，隨形而名之。〕莽按符命求得此姓名十餘人，兩人容貌應卜相，〔相，息亮翻。〕徑從布衣登用，以示神焉。\n\n 　　是日，封拜卿大夫、侍中、尚書官凡數百人，諸劉為郡守者皆徙為諫大夫。改明光宮為定安館，定安太后居之；以大鴻臚府為定安公第；皆置門衛使者監領。〔臚，陵如翻。監，工銜翻。〕敕阿乳母不得與嬰語，常在四壁中，〔孟康曰：令定安公居四壁中，不得有所見。漢官典職曰：省中皆胡粉壁，紫素界之，畫古烈士。釋名曰：壁，辟也，辟禦風寒也。〕至於長大，不能名六畜；〔長，知兩翻。六畜，牛、馬、羊、犬、豕、雞也。養之曰畜；用之曰牲。畜，音許救翻。〕後莽以女孫宇子妻之。〔莽長男宇之子，則女孫也。妻，七細翻。〕\n\n 　　莽策命群司各以其職，如典誥之文。置大司馬司允、大司徒司直、大司空司若，位皆孤卿。〔師古曰：允，信也。若，順也。余按古之三孤位六卿，爵秩同六卿曰孤卿。〕更名大司農曰羲和，後更為納言；〔更，工衡翻；下同。〕大理曰作士；太常曰秩宗；大鴻臚曰典樂；少府曰共工；〔師古曰：共，音恭。〕水衡都尉曰予虞：〔皆放唐、虞建官也。〕與三公司卿分屬三公。〔司卿，即司允、司直、司若。〕置二十七大夫，八十一元士，分主中都官諸職。又更光祿勳等名為六 監，皆上卿。〔光祿勳曰司中，太僕曰太御，衛尉曰太衛，執金吾曰奮武，中尉曰軍正。又置大贅官，主乘輿服御物；後又典兵。〕改郡太守曰大尹，都尉曰大尉， 縣令、長曰宰；〔守，式又翻。長，知兩翻。〕長樂宮曰常樂室，〔樂，音洛。〕長安曰常安；其餘百官、宮室、郡縣盡易其名，不可勝紀。〔勝，音升。〕\n\n 　　封王氏齊縗之屬為侯，〔齊，音咨。縗裳而緶其下。縗，倉回翻。〕大功為伯，小功為子，緦麻為男；其女皆為任。〔師古曰：任，充也。男服之義，男亦任也；音壬。〕男以「睦」，女以「隆」為號焉。〔師古曰：睦、隆，皆其受封邑之號，取嘉名也。〕\n\n 　　又曰：「漢氏諸侯或稱王，至於四夷亦如之，違於古典，繆於一統。〔王大一統。王者，有天下之號也。諸侯及四夷稱之，非古也。繆，戾也。〕其定諸侯王之號皆稱公，及四夷僭號稱王者皆更侯。」於是漢諸侯王三【章：十二行本「三」作「二」；乙十一行本同；孔本同；退齋校同。】十二人皆降為公，王子侯者百八十一人皆降為子，其後皆奪爵焉。〔考異曰：諸侯王表，皆云「莽篡位，貶為公。明年，廢。」王子侯表但云「絕」，或云「免」，皆在今年。按明年立國將軍建奏諸劉為諸侯者以戶多少就五等之差，亦不云奪爵也。後漢城陽王祉傳云：「劉氏侯者皆降為子，後奪爵。」不知奪在幾年。〕\n\n 　　莽又封黃帝、少昊、顓頊、帝嚳、堯、舜、夏、商、周及皋陶、伊尹之後皆為公、侯，使各奉其祭祀。〔姚恂為初睦侯，奉黃帝後。梁護為脩遠伯，奉少昊後。皇孫功隆公千，奉帝嚳後。劉歆為初烈伯，奉顓頊後。國師劉歆子疊為伊休侯，奉堯後。媯昌為始睦侯，奉虞帝後。山遵為褒謀侯，奉皋陶後。伊玄為褒衡子，奉伊尹後。周後衛公姬黨更封為章平公。殷後宋公孔弘更封為章昭侯。夏後遼西如豐封為章功侯。〕\n\n 　　莽因漢承平之業，府庫百官之富，百蠻賓服，天下晏然，莽一朝有之，其心意未滿，〔未滿，未饜足也。〕涖小漢家制度，欲更為疏闊。〔欲變改制度以從古也。涖，與狹同。更，工衡翻。〕乃自謂黃帝、虞舜之後，至齊王建孫濟北王安失國，齊人謂之王家，因以為氏；故以黃帝為初祖，虞帝為始祖。追尊陳胡公為【章：十二行本「為」作「曰」；乙十一行本同；孔本同。】陳胡王，田敬仲為田敬王，【章：十二行本「為田」二字作「曰齊」二字；乙十一行本同；孔本同。】濟北王安為【章：十二行本「為」作「曰」；乙十一行本同；孔本同。】濟北愍王。〔以黃帝之後分為有虞氏，有虞之後封於陳，田敬仲自陳奔齊，為田氏，田安之後為王家故也。濟，子禮翻。〕立祖廟五，親廟四。天下姚、媯、陳、田、王五姓皆為宗室，世世復，無所與。〔復，方目翻。與，讀曰豫；下其復同。〕封陳崇、田豐為侯，以奉胡王、敬王後。\n\n 　　天下牧、守皆以前有翟義、趙朋等作亂，〔事見上卷居攝元年。守，式又翻；下同。〕領州郡，懷忠孝，封牧為男，守為附城。\n\n 　　以漢高廟為文祖廟。〔師古曰：欲法舜受終于文祖。〕漢氏園寢廟在京師者，勿罷，祠薦如故。諸劉勿解其復，〔復，方目翻。〕各終厥身；州牧數存問，〔數，所角翻。〕勿令有侵冤。\n\n 　　莽以劉之為字「卯、金、刀」也，詔正月剛卯、金刀之利皆不得行，〔服虔曰：剛卯，以正月卯日作，佩之，長三寸，廣一寸，四方，或用玉，或用金，或用桃，著革帶佩之。今有玉在者，銘其一面曰：「正月剛卯。」金刀，莽所鑄之錢也。晉灼曰：剛卯，長一寸，廣五分，四方，當中央從穿作孔，以采絲茸，其底如冠纓頭蕤，刻其上面作兩行書，文曰：「正月剛卯既央，靈殳四方，青赤白黃，四色是當。帝令祝融，以教夔、龍，庶疫剛癉，莫我敢當！」其一銘曰：「疾日嚴卯，帝令夔化，順爾固伏，化茲靈殳，既正既直，既觚既方，庶疫剛癉，莫我敢當！」師古曰：今往往有土中得玉剛卯者，案大小及文，服說是也。莽以劉字上有「卯」，下有「金」，旁有「刀」，故禁剛卯及金刀也。余按劉字上本從「辘」，莽以「辘」字近「卯」，故云爾。〕乃罷錯刀，契刀〔孔穎達曰：古文有刀，刀有二種：一是契刀，一是錯刀。契刀直五百；錯刀直一千。契刀無鏤而錯刀用金鏤之。刀形如錢而邊作刀字形也，故世猶呼錢為錢刀。〕及五銖錢，更作小錢，〔更，工衡翻。〕徑六分，重一銖，文曰「小錢直一」，與前「大錢五十」者為二品，並行。欲防民盜鑄，乃禁不得挾銅、炭。\n\n 　　夏，四月，徐鄉侯劉快結黨數千人起兵於其國。〔師古曰：快，膠東恭王子也。而王子侯表作「炔」，從「火」，與此不同。疑表誤也。〕快兄殷，故漢膠東王，時為扶崇公。快舉兵攻即墨，〔即墨，膠東國都。殷，膠東康王寄玄孫之子也。〕殷閉城門，自繫獄。吏民距快；快敗走，至長廣死。〔地理志，長廣縣，屬琅邪郡。〕莽赦殷，益其國滿萬戶，地方百里。\n\n 　　莽曰：「古者一夫田百畝，什一而稅，〔孟子曰：周人百畝而徹。此言周制也。〕則國給民富而頌聲作。秦壞聖制，廢井田，〔見二卷周顯王十九年。壞，音怪。〕是以兼并起，貪鄙生，強者規田以千數，弱者曾無立錐之居。又置奴婢之市，與牛馬同闌，〔師古曰：闌，謂遮闌之，若牛馬闌圈也。〕制於民臣，顓斷其命，繆於『天地之性人為貴』之義。〔孝經：孔子曰：天地之性人為貴。 斷，丁亂翻。〕減【章：十二行本「減」上有「漢氏」二字；乙十一行本同；孔本同；張校同；退齋校同。】輕田租，三十而稅一，常有更賦，罷癃咸出；〔師 古曰：更，音工衡翻。罷，讀曰疲。癃，音隆。晉灼曰：雖老病者皆復出口算。〕而豪民侵陵，分田劫假。〔師古曰：分田，謂貧者無田而取富人田耕種，共分其所 收也。假，亦謂貧人賃富人之田也。劫者，富人劫奪其稅，侵欺之也。〕厥名三十稅一，實什稅五也。故富者犬馬餘菽粟，驕而為邪；貧者不厭糟糠，窮而為姦； 俱陷于辜，刑用不錯。〔師古曰：錯，置也；音千故翻。〕今更名天下田曰『王田』，奴婢曰『私屬』，〔更，工衡翻；下同。〕皆不得賣買。其男口不盈八而田過 一井者，分餘田予九族、鄰里、鄉黨。〔予，讀曰與。〕故無田、今當受田者，如制度。敢有非井田聖制、無法惑眾者，投諸四裔，以禦魑魅，〔師古曰：魑，山神也。魅，老物精也。魑，音螭。魅，音媚。〕如皇始祖考虞帝故事！」〔舜投四凶於四裔，以禦魑魅。〕\n\n 　　秋，遣五威將王奇等十二人〔五威將，分左、右、前、後、中帥，衣冠、車服、駕馬各如其方面色數。將，即亮翻。帥，所類翻；下同。〕班符命四十二篇於天下：德祥五事，符命二十五，福應十二。五威將奉符命，齎印綬，王侯以下及吏官名更者，〔師古曰：更，改也。〕外及匈奴、西域、徼外蠻夷，〔徼，吉弔翻；下同。〕皆即授新室印綬，因收故漢印綬。大赦天下。\n\n 　　五威將乘乾文車，〔鄭氏曰：畫天文於車也。〕駕坤六馬，〔鄭氏曰：坤，為牝馬。六，地數。〕背負鷩鳥之毛， 服飾甚偉。〔師古曰：鷩鳥，雉屬，即锼憎也；今俗呼云山雞，非也。鷩，音狍。〕每一將各置五帥，將持節，帥持幢。〔帥，所類翻。幢，傳江翻，旛也。〕其東 出者至玄菟、樂浪、高句驪、夫餘；〔菟，音塗。樂浪，音洛琅。陸德明曰：句，俱付翻，又音駒。驪，力支翻。師古曰：夫，音扶。范曄曰：武帝滅朝鮮，開高句 驪為縣，使屬玄菟；其人有五部，在遼東之東千里。夫餘在玄菟北千里，東明之後也。高句驪，朱蒙之後，以高為氏。〕南出者隃徼外，歷益州，改句町王為侯；〔徼外，邊徼之外。益州，武帝所置益州郡也。昭帝時，姑繒、葉榆夷反，句町侯亡波擊反者有功，立為王。隃，與踰同。徼，工釣翻。句町，音劬挺。〕西出【章：十二行本「出」下均有「者」字；乙十一行本同；孔本同。】至西域，盡改其王為侯； 北出至匈奴庭，授單于印，改漢印文，去璽言【章：十二行本「言」作「曰」；乙十一行本同。】章。〔印，符也，信也，亦因也，封物相因付。漢官儀曰：諸侯 王，黃金橐駝鈕，文曰璽。列侯，黃金龜鈕，文曰章。御史大夫，金印；中二千石，銀印，龜鈕，文曰章。千石至四百石皆銅印，文曰印。為莽以更印綬撓亂四夷張本。去，羌呂翻。璽，斯氏翻。〕\n\n 　　冬，雷，桐华。\n\n 　　以統睦侯陳崇為司命，主司察上公以下。又以說符侯崔發等為中城、四關將軍，主十二城門及繞霤、羊頭、肴黽、汧隴之固， 〔中城將軍，主十二城門。四關將軍，分主繞霤、羊頭、肴黽、汧隴四處。三輔黃圖：長安城東出南頭第一門曰霸城門，莽改曰仁壽門；第二門曰清明門，莽曰宣德 門；東出北頭第一門曰宣平門，莽曰春王門；南出東頭第一門曰覆盎城門，莽曰更清門；第二門曰安門，莽曰光禮門；第三門曰便門，莽曰信平門；西出南頭第一門 曰章城門，莽曰萬秋門；第二門曰直城門，莽曰正道門；第三門曰雍門，莽曰章儀門；北出東頭第一門曰洛門；第二門曰廚城門，莽曰建子城門；第三門曰橫門。服 虔曰：繞霤，隘險之道。師古曰：謂之繞霤者，言四面総塞，其道屈曲，谿谷之水回繞而霤也；其處即今之商州界七盤、十二繞是也。霤，音力救翻。羊頭，山名，在上黨長子縣。肴，肴山也；黽，黽池也：皆在陝縣之東也。汧，扶風汧縣，有吳山、汧水之阻。隴，謂隴坻也。汧、隴相連。黽，彌袞翻。汧，口堅翻。坻，丁禮翻。〕皆以五威冠其號。〔冠，古玩翻。〕\n\n 　　二年（庚午、一○）\n\n 　　春，二月，赦天下。\n\n 　　五威將帥七十二人還奏事，漢諸侯王為公者悉上璽綬為民，〔上，時掌翻。〕無違命者。獨故廣陽王嘉以獻符命，〔廣陽王嘉，燕王旦之玄孫。〕魯王閔以獻神書，中山王成都以獻書言莽德，皆封列侯。\n\n 　　班固論曰：昔周封國八百，同姓五十有餘，所以親親賢賢，關諸盛衰，深根固本，為不可拔者也。故盛則周、召相其治，致刑錯；〔相，息亮翻。治，直吏翻。錯，千故翻。〕衰則五伯扶其弱，與共守；〔師古曰：伯，讀曰霸。此五霸，謂齊桓、宋襄、秦穆、晉文、吳子夫差也。〕天下謂之共主，〔如淳曰：雖至微弱，猶共以之為主。〕強大弗之敢傾。〔師古曰：言諸侯雖強大，不敢傾滅周也。〕歷載八百餘年，數極德盡，降為庶人，用天年終。〔謂赧王也。〕秦訕笑三代，竊自號為皇帝，而子弟為匹夫，內無骨肉本根之輔，外無尺土藩翼之衛；陳、吳奮其白梃，〔應劭曰：白梃，大杖也。孟子曰：可使制梃以撻秦、楚，是也。師古曰：梃，音徒鼎翻。〕劉、項隨而斃之。故曰，周過其曆，秦不及期，國勢然也。〔應劭曰：武王克商，卜世三十，卜年七百；今乃三十六世，八百六十七年，此謂過其曆者也。秦以諡法少，恐後世相襲，自稱始皇帝，子曰二世，欲以一迄萬；今至子而亡，此之謂不及期也。〕\n \n 　　漢興之初，懲戒亡秦孤立之敗，於是尊王子弟，〔王，于況翻。〕大啟九國。自鴈門以東盡遼陽，為燕、代；〔師古曰：遼陽，遼水之陽也。〕常山以南，太行左轉，渡河、濟，漸于海，為齊、趙；〔師古曰：太行，山名也。左轉，亦謂自太行而東也。漸，入也，一曰：浸也。濟，子禮翻。漸，音子廉翻，亦讀如字。〕穀、泗以往，奄有龜、蒙，為梁、楚；〔晉灼曰：水經云：泗水出魯國卞縣。臣瓚曰：穀，在彭城，泗之下流為穀水。師古曰：奄，覆也。龜、蒙，二山名。〕東帶江、湖，薄會稽，為荊、吳；〔文穎曰：即今吳也。高祖六年為荊國，十六年更名吳。師古曰：荊、吳同是一國。薄，伯各翻。會，工外翻。〕北界淮瀕，略廬、衡，為淮南；〔師古曰：瀕，水箧也。廬、衡，二山名。〕波漢之陽，亙九嶷，為長沙。〔鄭氏曰：波，音陂澤之陂。孟康曰：亙，竟也；音古贈翻。師古曰：波漢之陽者，循漢水而往也。水北曰陽。波，音彼皮翻，又音彼義翻。九嶷，山名，有九峰，在零陵營道。嶷，音疑。〕諸侯比境，周匝三垂，外接胡、越。〔師古曰：比，謂相次也。三垂，謂東、北、南也。比，音頻寐翻，接連也。〕天子自有三河、東郡、潁川、南陽，自江陵以西至巴、蜀，北自雲中至隴西，與京師、內史，凡十五郡；公主、列侯頗邑其中。〔師古曰：十五郡中，又往往有列侯、公主之邑。〕而藩國大者夸州兼郡，連城數十，宮室、百官同制京師，可謂矯枉過其正矣。〔師古曰：夸，音跨。枉，曲也。正曲曰矯，言矯秦孤立之敗而大封子弟，過於強盛，以至失其中也。〕雖然，高祖創業，日不暇給，孝惠享國又淺，高后女主攝位，而海內晏如，亡狂狡之憂，卒折諸呂之難，〔亡，古無字通。卒，子恤翻。難，乃旦翻；下同。〕成太宗之業者，亦賴之於諸侯也。\n\n 　　然諸侯原本以大末，流濫以致溢，小者淫荒越法，大者睽孤橫逆以害身喪國，〔師古曰：睽孤，乘剌之意。睽，音工攜翻。橫，戶孟翻。喪，息浪翻。〕故文帝分齊、趙，〔事見十四卷文帝二年，又見十六年。〕景帝削吳、楚，〔事見十六卷景帝三年。〕武帝下推恩之令而藩國自析。〔事見十八卷武帝元朔二年。〕自此以來，齊分為七，〔師古曰：謂齊、城陽、濟北、濟南、甾川、膠西、膠東也。〕趙分為六，〔謂趙、平原、真定、中山、廣川、河間也。〕梁分為五，〔師古曰：謂梁、濟川、濟東、山陽、濟陰也。〕淮南分為三。〔師古曰：謂淮南、衡山、廬江。〕皇子始立者，大國不過十餘城。長沙、燕、代雖有舊名，皆亡南北邊矣。〔如淳曰：長沙之南更置郡，燕、代以北更置緣邊郡，其所有饒利、兵馬、器械，三國皆失之也。亡，古無字通；下同。〕景遭七國之難，抑損諸侯，減黜其官。〔師古曰：謂改丞相曰相，省御史大夫、廷尉、少府、宗正、博士，損大夫、謁者、諸官長、丞員等也。〕武有衡山、淮南之謀，〔事見十九卷武帝元朔五年及元狩元年。〕作左官之律，〔服虔曰：仕於諸侯為左官，絕不使得仕於王侯也。應劭曰：人道尚右，今舍天子而仕諸侯，故謂之左官也。師古曰：左官，猶言左道也，蓋僻左不正，應說是也。漢時依上古法，朝廷之列，以右為尊，故謂降秩者為左遷，仕諸侯者為左官。〕設附益之法；〔張晏曰：律鄭氏說，封諸侯過限曰附益。或曰：阿媚王侯，有重法也。師古曰：附益者，蓋取孔子云「求也為之聚斂而附益之」之義也，皆背正法而厚於私家也。〕諸侯惟得衣食稅租，不與政事。〔與，讀曰預。〕至於哀、平之際，皆繼體苗裔，親屬疏遠，〔師古曰：言非始封之君，皆其後裔也，故於天子益疏遠矣。〕生於帷牆之中，不為士民所尊，勢與富室亡異。而本朝短祚，【章：十二行本「祚」作「世」；乙十一行本同；孔本同。】國統三絕。〔師古曰：謂成、哀、平皆早崩，又無繼嗣。亡，古無字通。〕是故王莽知漢中外殫微，〔師古曰：殫，盡也，音單。〕本末俱弱，無所忌憚，生其姦心，因母后之權，假伊、周之稱，顓作威福廟堂之上，不降階序而運天下。〔師古曰：序，謂東西廂。〕詐謀既成，遂據南面之尊，分遣五威之吏，馳傳天下，〔傳，知戀翻。〕班行符命；漢諸侯王厥角稽首，〔應劭曰：厥者，頓也。角者，額角也。稽首，首至地也。言王莽漸漬威福日久，亦值漢之單弱，王侯見莽篡弒，莫敢怨望，皆厥角稽首至地而上其璽綬也。晉灼曰：厥，猶豎也。叩頭則額角豎。師古曰：應說是也。〕奉上璽韍，惟恐在後，或乃稱美頌德以求容媚，豈不哀哉！\n\n 　　國師公劉秀言：「周有泉府之官，收不售與欲得，〔師古曰：言賣不售者，官收取之；無而欲得者，官出與之。〕即易所謂『理財正辭，禁民為非』者也。」〔易下繫辭曰：理財正辭，禁民為非，曰義。〕莽乃下詔曰：「周禮有賒貸，〔師古曰：周禮泉府之職曰：凡賒者，祭祀無過旬日，喪紀無過三月。凡人之貸者，與其有司辨而授之，以國服為之息。謂以祭祀、喪紀故，從官賒買物，不過旬日及三月而償之。其從官貸物者，以共其所屬吏，定價而後與之，各以其國服之稅而輸息。謂若受園廛之田而貸萬錢者，一翆之月，出息五百。貸，音土戴翻。〕樂語有五均，〔鄧展曰：樂語，樂元語，河間獻王所傳，道五均事。臣瓚曰：其文云：「天子取諸侯之土，以立五均，則市無二價，四民常均，強者不得困弱，富者不得要貧，則公家有餘，恩及小民矣。」〕傳記各有筦焉。〔筦，古緩翻。〕今開賒貸、張五均、設諸筦者，所以齊眾庶，抑并兼也。」遂於長安及洛陽、邯鄲、臨菑、宛、成都立五均司市、錢府官。司市常以四時仲月定物上中下之賈，〔邯鄲，音寒丹。宛，於元翻。師古曰：賈，讀曰價；下同。〕各為其市平。民賣五穀、布帛、絲綿之物不售者，均官考檢厥實，用其本賈取之；物貴過平一錢，則以平賈賣與民；賤減平者，聽民自相與市。又民有乏絕欲賒貸者，錢府予之；〔予，讀曰與。〕每月百錢收息三錢。\n\n 　　又以周官稅民，凡田不耕為不殖，出三夫之稅；城郭中宅不樹藝者為不毛，〔師古曰：樹藝，謂種樹果木及菜蔬。〕出三夫之布；民浮游無事，出夫布一疋；其不能出布者赜作，縣官衣食之。〔師古曰：赜，散也，音人勇翻。衣，音於既翻。食，讀曰坔。〕諸取金、銀、連、錫、鳥、獸、魚、鱉於山林、水澤〔孟康曰：連，錫之別 名也。李奇曰：鉛錫。應劭曰：連，似銅。師古曰：孟、李二說皆非也。許慎曰：鏈，銅屬也；一曰：丱也。鏈，抽延翻，又陵延翻。〕及畜牧者，〔畜，許六 翻。〕嬪婦桑蠶、織紝、紡績、補縫，〔師古曰：機縷曰紝，音人禁翻。〕工匠、醫、巫、卜、祝及他方技，商販、賈人，皆各自占所為於其所之，〔技，渠綺翻。賈，音古。占，之贍翻；下同。之，往也。〕縣官除其本，計其利十分之，而以其一為貢；敢不自占、自占不以實者，盡沒入所采取而作縣官一歲。\n\n 　　羲和魯匡復奏請榷酒酤，〔復，扶又翻。榷，古岳翻。酤，音故。〕莽從之。又禁民不得挾弩、鎧，犯者徙西海。\n\n 　　初，莽既班四條於匈奴，〔四條見三十五卷平帝元始二年。〕後護烏桓使者告烏桓民，毋得復與匈奴皮布稅。匈奴遣使者責稅，〔護烏桓使者，即護烏桓校尉。范曄曰：烏桓自為冒頓所破，掌臣伏匈奴，歲輸牛馬羊皮；過時不具，輒沒其妻子。武帝遣霍去病擊破匈奴左地，因徙烏桓於上谷、漁陽、右北平、遼西、遼東五郡塞外；後置護烏桓校尉，秩二千石，擁節監領之。師古曰：故時常稅，是以求之。〕收烏桓酋豪，縛，倒懸之。酋豪兄弟怒，共殺匈奴使。〔酋，慈由翻。〕單于聞之，發左賢王兵入烏桓，攻擊之，頗殺人民，敺婦女弱小且千人去，置左地，〔敺，讀曰驅。〕告烏桓曰：「持馬畜皮布來贖之！」烏桓持財畜往贖，匈奴受，留不遣。〔師古曰：受其財畜而留人不遣。〕\n\n 　　及五威將【章：十二行本「將」下有「帥」字；乙十一行本同；孔本同；退齋校同。】王駿等六人至匈奴，〔六人，一將、五帥也。〕重遺單于金帛，〔遣，于季翻；下同。〕諭曉以受 命代漢狀，因易單于故印。故印文曰「匈奴單于璽」；莽更曰「新匈奴單于章」。〔師古曰：新者，莽自係其國號。更，工衡翻。〕將率既至，〔率，讀與帥同，所 類翻。〕授單于印紱，〔紱，音弗。〕詔令上故印綬。〔上，時掌翻；下同。綬，音受。〕單于再拜，受詔。譯前，欲解取故印紱，〔譯，通中國之語於匈奴者也。〕單于舉掖授之。左姑夕侯蘇從旁謂單于曰：〔蘇者，姑夕侯之名。〕「未見新印文，宜且勿與。」單于止，不肯與。請使者坐穹廬，單于欲前為壽。〔奉酒為使者壽。〕五威將曰：「故印紱當以時 上。」單于曰：「諾。」復舉掖授譯，〔復，扶又翻；下同。〕蘇復曰：「未見印文，且勿與。」單于曰：「印文何由變更！」〔更，工衡翻。〕遂解故印紱奉上； 將帥受著新紱，〔著，陟略翻。〕不解視印。飲食至夜，乃罷。右帥陳饒謂諸將帥曰：「曏者姑夕侯疑印文，幾令單于不與人。〔幾，居希翻。〕如令視印，見其變 改，必求故印，此說辭說所能距也。既得而復失之，辱命莫大焉！不如椎破故印以絕禍根。」將帥猶與，莫有應者。〔師古曰：與，讀曰豫。〕饒，燕士，果悍，〔師古曰：果，決也。悍，勇也。悍，音胡幹翻；又下罕翻。〕即引斧椎壞之。〔壞，音怪；下同。〕明日，單于果遣右骨都侯當白將帥曰：「漢單于印言『璽』不言『章』，又無『漢』字；諸王已下乃有『漢』，言『章』。〔言諸王已下印文有「漢」字，最下文言「章」字。〕今去『璽』加『新』，〔言去「璽」字為「章」字，又加「新」字也。去，羌呂翻。〕與臣下無別。〔言無所別異也。別，彼列翻。〕願得故印。」將帥示以故印，謂曰：「新室順天制作，故印隨將帥所自為破壞。單于宜承天命，奉新室之制！」當還白，單于知已無可奈何，又多得賂遺，即遣弟右賢王輿奉馬牛隨將帥入謝，因上書求故印。將帥還【章：十二行本「還」下有「到」字；乙十一行本同；孔本同；張校同。】左犁汙王咸所居地，見烏桓民多，以問咸；咸具言狀。〔具言前所以略烏桓民之狀。〕將帥曰：「前封四條，不得受烏桓降者。亟還之！」〔降，戶江翻。〕咸曰：「請密與單于相聞，得語，歸之。」〔謂得單于遺歸之語，然後歸之也。〕單于使咸報曰：「當從塞內還之邪，從塞外還之邪﹖將帥不敢顓決，以聞。」詔報：「從塞外還之。」莽悉封五威將為子，帥為男；獨陳饒以破璽之功，封威德子。〔饒，帥也，以功為子。〕\n\n 　　單于始用夏侯藩求地，有拒漢語，〔見三十二卷成帝綏和元年。〕後以求稅烏桓不得，因寇掠其人民，釁由是生，重以印文改易，故怨恨；〔重，直用翻。〕乃遣右大且渠蒲呼盧訾等十餘人〔且，子余翻。訾，子斯翻。〕將兵眾萬騎，以護送烏桓為名，勒兵朔方塞下，〔師古曰：陽云護送烏桓人，實來為寇。〕朔方太守以聞。莽以廣新公甄豐為右伯，〔莽以符命分陝，立二伯，豐為右伯，平晏為左伯。〕當出西域。車師後王須置離聞之，憚於供給煩費，謀亡入匈奴；都護但欽召置離，斬之。〔但姓，欽名。〕置離兄輔國侯狐蘭支將置離眾二千餘人，亡降匈奴；〔車師國有輔國侯，猶相也；擊胡侯，猶將也。將，即亮翻。降，戶江翻。〕單于受之，遣兵與狐蘭支共入寇，擊車師，殺後城長，〔後城，即車師後王城也。長，知兩翻。〕傷都護司馬，及狐蘭兵復還入匈奴。〔匈奴兵既殺傷漢吏，復與狐蘭支兵還入匈奴也。〕\n\n 　　時戊己校尉刁護病，〔姓譜：刁，齊大夫豎刁之後。余按豎刁，寺人，安得有後。史記貨殖傳有刁間。校，戶校翻。〕史陳良、終帶、司馬丞韓玄、右曲候任商〔史，校尉之史也。司馬丞，司馬之丞 也。右曲候，軍分左右部，部下有曲，曲有候。〕相與謀曰：「西域諸國頗背叛，〔背，蒲妹翻。〕匈奴大【章：十二行本「大」上有「欲」字；乙十一行本同；孔 本同。】侵，要死，可殺校尉，帥人眾降匈奴。」〔如淳曰：言匈奴來侵，會當死耳，可降匈奴也。師古曰：要，音一妙翻。言要之必死也。帥，讀曰率。〕遂殺護及其子男、昆弟，盡脅略戊己校尉吏士男女二千餘人入匈奴。單于號良、帶曰烏賁都尉。〔師古曰：賁，音奔。考異曰：匈奴傳云「烏桓都將軍」，西域傳云「烏賁都尉」，今從之。〕\n\n 　　冬，十一月，立國將軍孫建奏：「九月，辛巳，陳良、終帶自稱廢漢大將軍，亡入匈奴。〔廢漢，言漢氏已廢滅也。孫建之言 云爾。〕又今月癸酉，不知何一男子遮臣建車前，自稱『漢氏劉子輿，成帝下妻子也。〔師古曰：下妻，猶言小妻。〕劉氏當復，趣空宮！』〔師古曰：復，音扶福 翻。趣，讀曰促。〕收繫男子，即常安姓武字仲。〔莽改長安曰常安。〕皆逆天違命，大逆無道。漢氏宗廟不當在常安城中，及諸劉當與漢俱廢。陛下至仁，久未 定，前故安眾侯劉崇等更聚眾謀反，〔劉崇事見上卷居攝元年。更反，謂崇敗後劉信、劉快又起兵。師古曰：更，音工衡翻。〕令狂狡之虜復依託亡漢，〔復，扶又翻。〕至犯夷滅連未止者，此聖恩不蚤絕其萌芽故也。臣請漢氏諸廟在京師者皆罷；諸劉為吏者皆【章：十二行本「皆」下有「罷」字；乙十一行本同；孔本同；張校同；退齋校同。】待除於家。」〔師古曰：罷黜其職，各使退歸，而言在家待遷除。〕莽曰：「可。嘉新公、國師以符命為予四輔，明德侯劉龔、率禮侯劉嘉等〔考異曰：燕王旦傳：「廣陽王嘉封扶美侯」，莽傳云「率禮侯劉嘉」，未知其改封或別一人也。今從莽傳。余按率禮侯劉嘉，安眾侯劉崇之族父也，事見上卷居攝元年。〕凡三十二人，皆知天命，或獻天符，或貢昌言，或捕告反虜，厥功茂焉。諸劉與三十二人同宗共祖者，勿罷，賜姓曰王。」唯國師公以女配莽子，故不賜姓。〔國師公秀女愔，配莽之子臨。〕\n\n 　　定安公太后自劉氏之廢，常稱疾不朝會。〔朝，直遙翻。〕時年未二十，莽敬憚傷哀，欲嫁之，乃更號曰黃皇室主，〔師古曰：莽自謂土德，故云黃皇室主，若漢之稱公主。余謂室主，若言未嫁在室者也。更，工衡翻；下同。〕欲絕之於漢；令孫建世子盛飾，將醫往問疾。后大怒，鞭笞其傍侍御，因發病，不肯起。莽遂不復強也。〔漢孝平王后、周天元楊后，猶有婦人內夫家、外父母家之意。然夷考二后本末，天元楊后不逮孝平后也。復，扶又翻。強，其兩翻。〕\n\n 　　十二月，雷。\n\n 　　莽恃府庫之富，欲立威匈奴，乃更名匈奴單于曰「降奴服于」，〔降，戶江翻。〕下詔遣立國將軍孫建等率十二將分道並出：五威將軍苗訢、〔姓譜引風俗通曰：楚大夫伯棼之後， 賁皇奔晉，食采於苗，因而氏焉。訢，音欣。〕虎賁將軍王況出五原；厭難將軍陳欽、震狄將軍王巡出雲中；〔師古曰：厭，音一涉翻。難，乃旦翻。〕振武將軍王 嘉、平狄將軍王萌出代郡；相威將軍李棽、鎮遠將軍李翁出西河；〔相，息亮翻。師古曰：棽，音所林翻。〕誅貉將軍楊俊、討濊將軍嚴尤出漁陽；〔貉，音陌，莫 百翻。濊，音穢。〕奮武將軍王駿、定胡將軍王晏出張掖；及偏裨以下百八十人，募天下囚徒、丁男、甲卒三十萬人，轉輸衣裘、兵器、糧食，自負海江、淮至北邊，使者馳傳督趣，以軍興法從事。〔言事誅斬也。傳，知戀翻。趣，讀曰促。〕先至者屯邊郡，須畢具乃同時出；窮追匈奴，內之丁令。〔師古曰：逐之，遣入丁零也。令，音零。〕分其國土人民以為十五，立呼韓邪子孫十五人皆為單于。\n\n 　　莽以錢幣訖不行，復下書曰：「寶貨皆重則小用不給，皆輕則僦載煩費；〔復，扶又翻；下同。師古曰：僦，送也，一曰：賃也，音子就翻。〕輕重大小各有差品，則用便而民樂。」〔樂，音洛。〕於是更作金、銀、龜、貝、錢，布之品，名曰寶貨。〔更，工衡翻。〕錢貨六品，〔小錢徑六分，重一銖，名曰小錢直一；次七分，三銖，曰幺錢一十；次八分，五銖，曰幼錢二十；次九分，七銖，曰中錢三十；次一寸，九銖，曰壯錢四十；因前大錢五十，為六品。師古曰：幺，音一遙翻。〕金貨一品，〔黃金一斤，直錢萬，是為一品。〕銀貨二品，〔朱提銀重八兩，為一流，直一千五百八十；他銀一流，直千：是為二品。師古曰：朱，音殊。提，音上支翻。〕龜貨四品，〔元龜，岠冉長尺二寸，直二千六百一十；公龜九寸，直五百；侯龜七寸以上，直三百；子龜五寸以上，直百：是為四品。孟康曰：冉，龜甲緣也。岠，至也。度背兩邊緣，尺二寸也。元者，大也。〕貝貨五品，〔大貝，四寸八分以上，二枚為一朋，直二百一十六；壯貝，三寸六分以上，一朋直五十；幺貝，二寸四分以上，一朋直三十；小貝，寸二分以上，一朋直十；不盈寸二分漏度，不得為朋，率枚直錢三，是為五品。貝，紫貝也。〕布貨十品，〔大布、次布、弟布、壯布、中布、差布、厚布、幼布、幺布、小布。小布長寸五分，重十五銖，文曰小布一百。自小布以上各相長一分，相重一銖，文各為其布名，直各加一百。上至大布，長二寸四分，重一兩，而直千錢矣。師古曰：布亦錢耳；謂之布者，言其分布流行也。〕凡寶貨五物、六名、二十八品。鑄作錢布，皆用銅，殽以連、錫。百姓潰亂，〔「潰」，漢書作「憒」。〕【章：十二行本正作「憒」；孔本同。】其貨不行。莽知民愁，乃但行小錢直一與大錢五十，二品並行；龜、貝、布屬且寢。盜鑄錢者不可禁，乃重其法，一家鑄錢，五家坐之，沒入為奴婢。吏民出入持錢，以副符傳，不持者廚傳勿舍，關津苛留。〔師古曰：舊法，行者持符傳，即不稽留。今更令持錢，與符相副，乃得過也。廚，行道飲食處。傳，置驛之舍也。苛，問也。傳，音張戀翻。苛，音何。〕公卿皆持以入宮殿門，欲以重而行之。是時百姓便安漢五銖錢，以莽錢大小兩行，難知，又數變改，不信，〔數，所角翻。〕皆私以五銖錢市買；訛言大錢當罷，莫肯挾。莽患之，復下書：「諸挾五銖錢、言大錢當罷者，比非井田制，投四裔！」及坐賣買田宅、奴婢、鑄錢，自諸侯、卿大夫至于庶民，抵罪者不可勝數。〔勝，音升。〕於是農商失業，食貨俱廢，民人至涕泣於市道。\n\n 　　莽之謀篡也，吏民爭為符命，皆得封侯。其不為者相戲曰：「獨無天帝除書乎﹖」司命陳崇白莽曰：「此開姦臣作福之路而亂天命，宜絕其原。」莽亦厭之，遂使尚書大夫趙並驗治，〔莽分九卿，每一卿置三大夫。尚書大夫，蓋屬共工也。治，直之翻。〕非五威將帥所班，皆下獄。〔下，遐稼翻。〕\n\n 　　初，甄豐、劉秀、王舜為莽腹心，唱導在位褒揚功德；安漢、宰衡之號及封莽母、兩子、兄子，〔事並見上卷。〕皆豐等所共謀，而豐、舜、秀亦受其賜，並富貴矣，非復欲令莽居攝也。〔復，扶又翻；下同。〕居攝之萌，出於泉陵侯劉慶、前煇光謝囂、〔事見上卷元始五年。周申伯邑於謝，其後子孫以謝為氏。〕長安令田終術。〔事不見於史。〕莽羽翼已成，意欲稱攝，豐等承順其意；莽輒復封舜、秀、豐等子孫以報之。豐等爵位已盛，心意既滿，又實畏漢宗室、天下豪桀；而疏遠欲進者並作符命，莽遂據以即真，〔謂哀章等也。疏，與捤同。〕舜、秀內懼而已。豐素剛強，莽覺其不說，故託符命文，徙豐為更始將軍，〔說，讀曰悅。更，工衡翻。〕與賣餅兒王盛同列；豐父子默默。時子尋為侍中、京兆大尹、茂德侯，即作符命：新室當分陝，立二伯，以豐為右伯，太傅平晏為左伯，如周、召故事。〔師古曰：自陝以東，周公主之；自陝以西，召公主之。陝，即今陝州，是其地也。伯，長也。陝，音式冉翻。召，讀曰邵。〕莽即從之，拜豐為右伯。當述職西出，未行，尋復作符命，言故漢氏平帝后黃皇室主為尋之妻。莽以詐立，心疑大臣怨謗，欲震威以懼 下，因是發怒曰：「黃皇室主天下母，此何謂也！」收捕尋。尋亡，豐自殺。尋隨方士入華山，〔華山，在華陰縣南。華，戶化翻。〕歲餘，捕得，辭連國師公秀子 【章：十二行本「子」下有「侍中」二字；乙十一行本同；孔本同。】隆威侯棻、〔師古曰：棻，亦分字也；音扶云翻。〕棻弟右曹、長水校尉、伐虜侯泳、大 司空邑弟左關將軍、掌威侯奇〔莽置左關將軍，主函谷。〕及秀門人侍中、騎都尉丁隆等，牽引公卿黨、親、列侯以下，死者數百人。乃流棻于幽州，放尋于三危，殛隆于羽山，〔師古曰：放舜之罰共工等也。〕皆驛車【章：十二行本「車」下有「載」字；乙十一行本同；孔本同。】傳致其屍【章：十二行本作「其屍傳致」；乙十一行本同；孔本同。】云。〔傳，知戀翻。〕\n\n 　　是歲，莽始興神仙事，以方士蘇樂言，起八風臺，臺成萬金；〔師古曰：費直萬金也。〕又種五粱禾於殿中，〔師古曰：五色禾也。谷永所云耕耘五德者也。晉灼曰：翼氏風角：五德，東方甲，南方丙，西方庚，北方壬，中央戊。種五色禾於此地而耕耘也。氾勝之曰：粱，是秫粟。〕先以寶玉漬種，〔煮鶴髓、艢瑁、犀、玉二十餘物，取汁以漬種。種，章勇翻。〕計粟斛成一金。\n\n 　　三年（辛未、一一）\n\n 　　遣田禾將軍趙並發戍卒屯田五原、北假，以助軍糧。\n\n 　　莽遣中郎將藺苞、副校尉戴級將兵萬騎，多齎珍寶至雲中塞下，招誘呼韓邪【章：十二行本「邪」下有「單于」二字；乙十一行本同；孔本同。】諸子，欲以次拜為十五單于。苞、級使譯出塞，誘呼左【章：十二行本「左」作「右」；乙十一行本同；孔本同；退齋校同。】犁汙王咸、咸子登、助三人至。〔誘，音酉。〕至則脅拜咸為孝單于，助為順單于，皆厚加賞賜；傳送助、登長安。〔傳，張戀翻。〕莽封苞為宣威公，拜為虎牙將軍；封級為揚威公，拜為虎賁將軍。單于聞之，怒曰：「先單于受漢宣帝恩，不可負也。〔先單于，謂呼韓邪單于。〕今天子非宣帝子孫，何以得 立！」遣左骨都侯、右伊秩訾王呼盧訾及左賢王樂將兵入雲中益壽塞，大殺吏民。〔訾，子斯翻。〕是後，單于歷告左右部都尉、〔即左右大都尉也。〕諸邊王〔諸 王庭近漢邊者。〕入塞寇盜，大輩萬餘，中輩數千，少者數百，殺鴈門、朔方太守、都尉，略吏民畜產，不可勝數，〔勝，音升。〕緣邊虛耗。\n\n 　　是時諸將在邊，以大眾未集，未敢出擊匈奴。討濊將軍嚴尤諫曰：〔濊，音穢。〕「臣聞匈奴為害，所從來久矣，未聞上世有必征之者也。後世三家周、秦、漢征之，然皆未有得上策者也。周得中策，漢得下策，秦無策焉。當周宣王時，獫狁內侵，至于涇陽；〔地理志，安定郡有涇陽縣。賢曰：涇陽故城，在今原州平涼縣南。〕命將征之，盡境而還。其視戎狄之侵，譬猶蟁蝱，敺之而已，〔蟁，古蚊字。蝱，音盲。敺，與驅同。〕故天下稱明，是為中策。漢武帝選將練兵，約齎輕糧，〔師古曰：約，少也。少齎衣裝。〕深入遠戍，雖有克獲之功，胡輒報之。兵連禍結三十餘年，中國罷耗，匈奴亦創艾，〔師古曰：罷，讀曰疲；耗，損也。創，音初向翻。艾，讀曰乂。〕而天下稱武，是為下策。秦始皇不忍小恥而輕民力，築長城之固，延袤萬里，〔師古曰：袤，長也，音茂。〕轉輸之行，起於負海；疆境既完，中國內竭，以喪社稷，是為無策。〔喪，息浪翻。〕今天下遭陽九之厄， 比年饑饉，〔比，毗至翻。〕西北邊尤甚。發三十萬眾，具三百日糧，東援海、代，〔師古曰：援，音爰，引也。余謂「代」，當作「岱」，岱山也。〕南取江、 淮，然後乃備。計其道里，一年尚未集合，兵先至者聚居暴露，師老械弊，勢不可用，此一難也。邊既空虛，不能奉軍糧，內調郡國，不相及屬，此二難也。〔師古 曰：調，發也，音徒釣翻。屬，音之欲翻。〕計一人三百日食，用糒十八斛，〔糒，音備，乾飯也。〕非牛力不能勝；〔勝，音升。〕牛又自當齎食，加二十斛，重矣；胡地沙鹵，多乏水草，以往事揆之，軍出未滿百日，牛必物故且盡，餘糧尚多，人不能負，此三難也。胡地秋冬甚寒，春夏甚風，多齎釜鍑、薪炭，重不可勝，〔師古曰：鍑，釜之大口者也，音富。勝，音升。〕食糒飲水，以歷四時，〔糒，音備。〕師有疾疫之憂，是故前世伐胡不過百日，非不欲久，勢力不能，此四難也。輜重自隨，則輕銳者少，不得疾行，虜徐遁逃，勢不能及。幸而逢虜，又累輜重；〔謂幸而逢虜，得與之戰，又為輜重所累也。重，直用翻。累，力瑞翻。〕如遇險阻，銜尾相隨，〔師古曰：銜，馬銜也。尾，馬尾也。言前後單行，不得並驅。〕虜要遮前後，危殆不測，此五難也。〔要，讀曰邀。〕大用民力，功不可必立，臣伏憂之！今既發兵，宜縱先至者，令臣尤等深入霆擊，且以創艾胡虜。」〔師古曰：請率見到之兵且以擊虜。艾，音乂。〕莽不聽尤言，轉兵穀如故，天下騷動。\n\n 　　咸既受莽孝單于之號，馳出塞歸庭，具以見脅狀白單于；單于更以為於栗置支侯，匈奴賤官也。〔漢書，「栗」作「粟」。〕後助病死，莽以登代助為順單于。\n\n 　　吏士屯邊者所在放縱，而內郡愁於徵發，民棄城郭，始流亡為盜 賊，并州、平州尤甚。〔并州部太原、上黨、上郡、西河、朔方、五原、雲中、定襄、鴈門等郡。余按此時未有平州；漢末公孫度自號平州牧，魏始分幽州置平州。 「平」字誤也。〕莽令七公、六卿號皆兼稱將軍，〔七公，四輔及三公也。六卿，羲和、作士、秩宗、典樂、共工、予虞。〕遣著武將軍逯並等鎮名都，中郎將、繡 衣執法各五十五人，分鎮緣邊大郡。督大姦猾擅弄兵者，皆乘便為姦於外，撓亂州郡，〔師古曰：撓，音火高翻；其字從手，下同。〕貨賂為市，侵漁百姓。莽下書切責之曰：「自今以來，敢犯此者，輒捕繫，以名聞！」然猶放縱自若。北邊自宣帝以來，數世不見煙火之警，〔謂匈奴款塞之後也。〕人民熾盛，牛馬布野；及莽撓亂匈奴，與之搆難，〔難，乃旦翻。〕邊民死亡係獲，數年之間，北邊虛空，野有暴骨矣。〔暴，步卜翻。〕\n\n 　　太師王舜自莽篡位後，病悸寖劇，死。〔師古曰：心動曰悸。寖，漸也。悸，音葵季翻。〕\n\n 　　莽為太子置師、友各四人，秩以大夫。以故大司徒馬宮等為師疑、傅丞、阿輔、保拂，是為四師；〔馬宮為師疑，宗伯鳳為傅丞，袁聖為阿輔，王嘉為保拂也。師古曰：拂，讀曰弼。〕故尚書令唐林等為胥附、奔走、先後、禦侮，是為四友。〔唐林為胥附，李充為奔走，趙襄為先後，廉丹為禦侮。走，讀曰奏。先，悉薦翻。後，胡茂翻。〕又置師友、侍中、諫議、六經祭酒各一人，凡九祭酒，秩皆上卿。〔師友、侍中、諫議三祭酒，并六經六祭酒，為九祭酒。〕\n\n 　　遣使者奉璽書、印綬、安車、駟馬迎龔勝，即拜為師友祭酒。〔師古曰：就家迎之，因拜官。璽，斯氏翻。〕使者與郡太守、縣長吏、三老、官屬、行義、諸生千人以上入勝里致詔。〔龔勝，楚人，史逸其所居縣。百官表：縣令、丞、尉為長吏。師古曰：行義，謂鄉邑有行義之人。諸生，學徒也。行，下孟翻。〕使者欲令勝起迎，久立門外。勝稱病篤，為牀室中戶西、南牖下，〔師古曰：牖，窗也。於戶之西，室之南牖下也。〕東道加朝服拖紳。〔師古曰：拖，引也。臥著朝衣，故云加。引大帶於體也。論語稱孔子疾，君視之，東首加朝服拖紳，故放之也。首，守又翻。拖，音吐賀翻。〕使者付璽書，奉印綬，內安車、駟馬，進謂勝曰：「聖朝未嘗忘君，制作未定，待君為政；思聞所欲施行，以安海內。」勝對曰：「素愚，加以年老被病，命在朝夕，隨使君上道，〔師古曰：示若尊敬使者，故謂之使君。被，皮義翻。〕必死道路，無益萬分！」使者要說，〔師古曰：要，音一遙翻。說，音式芮翻。〕至以印綬就加勝身；勝輒推不受。〔推，吐雷翻。〕使者上言：「方盛夏暑熱，勝病少氣，〔少，詩沼翻。〕可須秋涼乃發。」〔師古曰：須，待也。〕有詔許之。使者五日壹與太守俱問起居，為勝兩子及門人高暉等言：〔為，于偽翻。〕「朝廷虛心待君以茅土之封，雖疾病，宜移動至傳舍，〔傳，知戀翻。〕示有行意；必為子孫遺大業。」〔大業，謂封邑也。〕暉等白使者語，勝自知不見聽，即謂暉等：「吾受漢家厚恩，無以報；今年老矣，旦暮入地，誼豈以一身事二姓，下見故主哉！」勝因敕以棺斂喪事：〔敕，誡也。師古曰：棺，音工喚翻。斂，音力贍翻。〕「衣周於身，棺周於衣。勿隨俗動吾冢、種柏、作祠堂！」〔師古曰：若葬多設器備，則恐被掘，故云動吾冢也。亦不得種柏及作祠堂，皆不隨俗。貢父曰：勝意謂一葬之後，更不隨俗動冢土，種柏、作祠堂。〕語畢，遂不復開口飲食。〔復，扶又翻。〕積十四日死。死時，七十九矣。\n\n 　　是時清名之士，又有琅邪紀逡、齊薛方、太原郇越、郇相、〔師古曰：逡，音千旬翻。郇，音荀，又音胡頑翻。今郇、荀二姓並有之，俱稱周武王之後也。〕沛唐林、唐尊，皆以明經飭行顯名於世。〔師古曰：飭，謹也。行，下孟翻。〕紀逡、兩唐皆仕莽，封侯，貴重，歷公卿位。唐林數上疏諫正，有忠直節。唐尊衣敝、履空，〔師古曰：衣，音於既翻。著敝衣，躡空履也。空，穿也。〕被虛偽名。〔師古曰：被，音皮義翻。〕郇相為莽太子四友，病死，莽太子遣使裞以衣衾，〔師古曰：贈喪衣服曰裞；音式芮翻；其字從衣。〕其子攀棺不聽，曰：「死父遺言：『師友之送，勿有所受！』今於皇太子得託友官，故不受也。」京師稱之。莽以安車迎薛方，方因使者辭謝曰：「堯、舜在上，下有巢、由。〔巢父、許由也。〕今明主方隆唐、虞之德，小臣欲守箕山之節。」〔張晏曰：許由隱於箕山，在陽城，有許由祠。〕使者以聞。莽說其言，〔說，讀曰悅。〕不強致。〔強，其兩翻。〕\n\n 　　初，隃麋郭欽為南郡太守，〔師古曰：隃麋，扶風之縣也。隃，音踰。〕杜陵蔣詡為兗州刺史，〔姓譜：周公之子封於蔣，後以為氏。〕亦以廉直為名。莽居攝，欽、詡皆以病免官，歸鄉里，臥不出戶，卒於家。哀、平之際，沛國陳咸以律令為尚書。〔中興之後，沛方為國。此由范史以後來所見書之也。陳咸，後漢陳寵之曾祖也。〕莽輔政，多改漢制，咸心非之；及何武、鮑宣死，〔事見上卷平帝元始三年。〕咸歎曰：「易稱『見幾而作，不俟終日。』〔易下繫之辭也。幾，居希翻。〕吾可以逝矣！」即乞骸骨去職。及莽篡位，召咸為掌寇大夫；〔掌寇大夫，當屬作士。〕咸謝病不肯應。時三子參、欽、豐皆在位，咸悉令解官歸鄉里，閉門不出入，猶用漢家祖臘。人問其故，咸曰：「我先人豈知王氏臘乎！」悉收斂其家律令、書文，壁藏之。〔按三十二卷成帝綏和元年，陳咸以淳于長事，廢歸故郡，以憂死。咸，沛郡相人也。此書沛國陳咸，本之後漢書陳寵傳。光武始改沛郡為沛國，二陳咸雖同居沛，各是一人。〕又，齊栗融、北海禽慶、蘇章、〔禽，姓也。墨子弟子有禽滑釐，又有碎首禽息。〕山陽曹竟，皆儒生，去官，不仕於莽。\n\n 　　班固贊曰：春秋列國卿大夫及至漢興將相名臣，耽【章：十二行本「耽」上有「懷祿」二字；乙十一行本同；孔本同；張校同；退齋校同。】寵以失其世者多矣，〔師古曰：言不能去。〕是故清節之士，於是為貴；然大率多能自治而不能治人。〔治，直之翻。〕王、貢之材，優於龔、鮑。守死善道，勝實蹈焉。〔師古曰：論語孔子曰：守死善道。今龔勝不受莽官，蹈斯迹也。〕貞而不諒，薛方近之。〔師古曰：論語孔子曰：君子貞而不諒。謂君子之人，正其道耳，言不必信也。薛方引避亂朝，詭引巢、許為諭，近此義。近，其靳翻。〕郭欽、蔣詡，好遯不汙，絕紀、唐矣。〔師古曰：欽、詡不仕於莽，遯逃濁亂，不汙其節；殊於紀逡及兩唐。好，呼到翻。通鑑書龔勝之死，遂及一時人士，又書班固之論，其為監也，不亦昭乎！〕\n\n 　　是岁，濒河郡蝗生。\n\n 　　河決魏郡，泛清河以東數郡。先是，莽恐河決為元城冢墓害；〔莽曾祖賀以下冢墓在魏郡元城。先，悉薦翻。〕及決東去，元城不憂水，故遂不堤塞。〔塞，悉則翻。〕\n\n 　　四年（壬申、一二）\n\n 　　春，二月，赦天下。\n\n 　　厭難將軍陳欽、震狄將軍王巡上言：「捕得虜生口驗問，言虜犯邊者皆孝單于咸子角所為。」莽乃會諸夷，斬咸子登於長安市。\n\n 　　大司馬甄邯死。〔甄，之人翻。邯，戶甘翻。〕\n\n 　　莽至明堂，下書：「以洛陽為東都，常安為西都。邦畿連體，各有采、任。〔男食邑於畿內曰采；女食邑於畿內曰任。師古曰：采，采服也。任，男服也。〕州從禹貢為九；爵從周氏為五。〔禹貢冀、兗、青、徐、揚、豫、荊、雍、梁，凡九州。周爵公、侯、伯、子、男，凡五等。〕諸侯之員千有八百，〔八州，州二百一十國，并畿內凡千七百七十三國。言千八百國，舉成數也。〕附城之數亦如之，以俟有功。諸公一同，〔地方百里曰同。〕有眾萬戶，其餘以是為差。今已受封者，公侯以下凡七百九十六人，附城千五百五【章：十二行本「五」作「一」；乙十一行本同；孔本同。】十一人；以圖簿未定，未授國邑，且令受奉都內，〔奉，讀曰俸。都內，積錢之府，屬大司農。〕月錢數千。」諸侯皆困乏，至有傭作者。\n\n 　　莽性躁擾，不能無為，〔躁，則到翻。〕每有所興造，動欲慕古，不度時宜，〔度，徒洛翻。〕制度又不定；吏緣為姦，天下謷謷，陷刑者眾。〔師古曰：謷謷，眾口愁聲，音敖。〕莽知民愁怨，乃下詔：「諸食王田，皆得賣之，勿拘以法。犯私買賣庶人者，且一切勿治。」〔治，直之翻。〕然他政誖亂，刑罰深刻，賦斂重數，猶如故焉。〔誖，蒲內翻。數，所角翻。〕\n\n 　　初，五威將帥出西南夷，改句町王為侯，王邯怨怒不附。〔師古曰：邯，句町王之名也，音下甘翻。〕莽諷牂柯大尹周歆詐殺邯。〔牂柯，音臧哥。考異曰：西南夷傳作「周欽」。莽傳作「周歆」，今從之。〕邯弟承起兵殺歆，州郡擊之，不能服。莽又發高句驪兵擊匈奴；高句驪不欲行，郡強迫，皆亡出塞，因犯法為寇。〔強，其兩翻。〕遼西大尹田譚追擊之，為所殺。州郡歸咎於高句驪侯騶，嚴尤奏言：「貉人犯法，不從騶起；〔貉，與貊同，莫百翻。後漢書，句驪，一名貊耳。〕正有他心，宜令州郡且尉安之。〔師古曰：假令騶有惡心，亦當且慰安。〕今猥被以大罪，〔師古曰：猥，多也，厚也。被，加也，音皮義翻。余謂猥，積也，曲也。〕恐其遂畔，夫餘之屬必有和者。〔和，胡臥翻。〕匈奴未克，夫餘、濊貉復起，此大憂也。」〔後漢書：濊與句驪同種，言語法俗大抵相類，各有部界。復，扶又翻。〕莽不尉安，濊貉遂反；詔尤擊之。尤誘高句驪侯騶至而斬焉，傳首長安。〔騶，側尤翻。〕莽大說，更【章：十二行本「更」上有「下書」二字；乙十一行本同；孔本同；退齋校同。】名高句驪為下句驪。〔說，讀曰悅。更，工衡翻；下同。〕於是貉人愈犯邊，東北與西南夷皆亂。〔東，濊貊；北，匈奴也。〕莽志方盛，以為四夷不足吞滅，專念稽古之事，復下書：「以此年二月東巡狩，具禮儀調度。」〔復，扶又翻。調，徒弔翻。〕既而以文母太后體不安，且止待後。\n\n 　　初，莽為安漢公時，欲諂太皇太后以斬郅支功，奏尊元帝廟為高宗；〔事見上卷元始四年。〕太后晏駕後，當以禮配食云。及莽改號太后為新室文母，絕之於漢，不令得體元帝，墮壞孝元廟。〔師古曰：夫婦一體也。墮，毀也，音火規翻。壞，音怪。〕更為文母太后起廟；獨置孝元廟故殿以為文母篹食堂，〔置，捨也，留也。孟康曰：篹，音撰。晉灼曰：篹，具也。〕既成，名曰長壽宮；以太后在，故未謂之廟，莽置酒長壽宮，請太后。既至，見孝元廟廢徹塗地，太后驚泣曰：「此漢家宗廟，皆有神靈，與何治而壞之！〔師古曰：與，讀曰預。言此何罪於汝，無所干預，何為毀壞之！壞，音怪。〕且使鬼神無知，又何用廟為！如令有知，我乃人之妃妾，豈宜辱帝之堂以陳饋食哉！」〔釋名：吳人謂祭為饋。〕私謂左右曰：「此人慢神多矣，能久得祐乎！」〔祐，福也。神，助也。〕飲酒不樂而罷。〔樂，音洛。〕自莽篡位後，知太后怨恨，求所以媚太后者無不為，然愈不說。〔說，讀曰悅。〕莽更漢家黑貂著黃貂；〔孟康曰：侍中所著貂也，莽改漢制服黃。更，音工衡翻。著，音陟略翻。〕又改漢正朔、伏臘曰。太后令其官屬黑貂；至漢家正、臘日，獨與其左右相對飲食。\n\n 　　五年（癸酉、一三）\n\n 　　春，二月，文母皇太后崩，年八十四；葬渭陵，與元帝合，而溝絕之。〔如淳曰：葬於司馬門內，作溝絕之。〕新室世世獻祭其廟；元帝配食，坐於牀下。莽為太后服喪三年。〔為，于偽翻。〕\n\n 　　烏孫大、小昆彌遣使貢獻。莽以烏孫國人多親附小昆彌，見匈奴諸邊並侵，意欲得烏孫心，柔遣使者引小昆彌使坐大昆彌使上。〔使，疏吏翻；下同。〕師友祭酒滿昌劾奏使者曰：「夷狄以中國有禮誼，故詘而服從。〔劾，戶僙翻。詘，與屈同。〕大昆彌，君也。今序臣使於君使之上，非所以有夷狄也。奉使大不敬！」莽怒，免昌官。〔師友祭酒，龔勝不肯就而滿昌為之。鳳皇翻于千仞，烏鳶彈射不去，非虛言也。〕\n\n 　　西域諸國以莽積失恩信，焉耆先叛，〔焉耆國，治員渠城，去長安七千三百里。〕殺都護但欽；西域遂瓦解。\n\n 　　十一月，彗星出；二十餘日，不見。〔彗，祥歲翻，旋芮翻，又徐醉翻。見，賢遍翻。〕\n\n 　　是歲，以【章：十二行本「以」下有「犯」字；乙十一行本同；孔本同。】挾銅炭者多，除其法。\n\n 　　匈奴烏珠留單于死，用事大臣右骨都侯須卜當，〔史記正義：匈奴須卜氏，掌獄訟。〕即王昭君女伊墨居次云之伲也。云常欲與中國和親，又素與伊【章：十二行本「伊」作「於」；乙十一行本同；退齋校同。】栗置支侯咸厚善，〔云於咸，咸季父也。〕見咸前後為莽所拜，故遂立咸為烏累若鞮單于。〔師古曰：累，音力追翻。〕烏累單于咸立，以弟輿為右【章：十二行本「右」作「左」；乙十一行本同。】谷蠡王。〔谷，音鹿。蠡，鹿奚翻。〕烏珠留單于子蘇屠胡本為左賢王，後更謂之護于，〔烏珠留單于以左賢王數死，不詳，更易命左賢王為護于。〕欲傳以國。咸怨烏珠留單于貶己號，乃貶護于為左屠耆王。\n\n 　　天鳳元年（甲戌、一四）\n\n 　　春，正月，赦天下。\n\n 　　莽下詔：「將以是歲四仲月徧行巡狩之禮，太官齎糒、乾肉，內者行張坐臥；〔乾，音干。內者令，時屬共工。續漢志：內者令，掌布張諸衣物。師古曰：張坐臥者，謂帷帳茵席也。〕所過毋得有所給。〔師古曰：言自齎食及帷帳，以行在路所經過，不須供費也。〕俟畢北巡狩之禮，即于土中居洛陽之都。」群公奏言：「皇帝至孝，新遭文母之喪，顏色未復，飲食損少；今一歲四巡，道路萬里，春秋尊，非糒、乾肉之所能堪。〔糒，音備。乾，音干。〕且無巡狩，須闋大服，以安聖體。」〔師古曰：闋，盡也；音口決翻。〕莽從之，要期以天鳳七年巡狩；厥明年，即土之中，遣太傅平晏、大司空王邑之洛陽營相宅兆，〔相，息亮翻。宅，居也。壇域、塋界皆曰兆。〕圖起宗廟、社稷、郊兆云。\n\n 　　三月，壬申晦，日有食之。大赦天下。以災異策大司馬逯並就侯氏朝位，〔免官，以侯爵就朝位。朝，直遙翻。〕太傅平晏勿領尚書事。以利苗男訢為大司馬。〔如淳曰：利苗，邑名。訢，音欣。〕莽即真，尤備大臣抑奪下權，朝臣有言其過失者，輒拔擢。孔仁、趙博、費興等以敢擊大臣，故見信任，〔洪氏隸釋曰：余家所收姓氏文字粗備；以諸書參考，頗多牴牾不合。姓苑云：費氏，禹後，音父位翻。李利涉編古命氏云：費氏出自魯桓公少子季友，受邑於費。元和姓纂：費氏，亦音秘。姓林云：費氏，音蜚；夏禹之後。余嘗攷之，此字有兩姓，音讀不同，源流亦異。有一音蜚，嬴姓，出於伯益之後，史記所載費昌、費中、楚費無極、漢費將軍、費直、費長房、費禕之徒，是其後也。其一音祕，姬姓，出於魯季友，姓苑所載琅邪費氏，是其後也。然則姓苑、姓林、姓纂皆云夏禹之後，姓纂又云亦音秘，及謂琅邪費氏為直之後，皆其差誤；而編古命氏以費將軍、費禕之徒出於魯季友，亦非也。師古曰：費，音扶昧翻。〕擇名官而居之。國將哀章頗不清，莽為選置和叔，〔師古曰：特為置此官。余謂莽以國將主冬，故置和叔之官。將，即亮翻；下同。〕敕曰：「非但保國將閨門，當保親屬在西州者。」【章：梓潼人，其親屬在西州。】諸公皆輕賤，而章尤甚。〔言十一公皆為莽所輕賤，而章尤甚也。〕\n\n 　　夏，四月，隕霜殺草木，海瀕尤甚。〔師古曰：邊海之地也。〕六月，黃霧四塞。〔塞，悉則翻。〕秋，七月，大風拔樹，飛北闕直城門屋瓦。〔直城門，長安城西出南頭第二門。〕雨雹，殺牛羊。〔雨，于具翻。〕\n\n 　　莽以周官、王制之文，置卒正、連率、大尹，職如太守；〔王制：三十國為卒，卒有正。十國有連，連有率。率，所類翻。守，式又翻。〕又置州牧、部監二十五人。分長安城旁六鄉，置帥各一人。分三輔為六尉郡；〔師古曰：三輔黃圖云：渭城、安陵以西，北至枸邑、義渠十縣，屬京尉大夫府，居故長安寺；高陵以北十縣，屬師尉大夫府，居故廷尉府；新豐以東，至湖十縣，屬翊尉大尺府，居城東；霸陵、杜陵，東至藍田，西至武功、郁夷十縣，屬光尉大夫府，居城南；茂陵、槐里，至汧十縣，屬扶尉大夫府，居城西；長陵、池陽以北，至雲陽、祋祤十縣，屬烈尉大夫府，居城北。帥，所類翻。〕河內、河東、弘農、河南、潁川、南陽為六隊郡。〔師古曰：隊，音遂。仲馮曰：河南，當為滎陽，莽所分為六隊之一也。下文自有河南大尹更為保忠信卿。河東兆隊，河內後隊，弘農右隊，滎陽祈隊，潁川左隊，南陽前隊。〕更名河南大尹曰保忠信卿。〔更，工衡翻；下同。〕益河南屬縣滿三十，置六郊州長各一人，人主五縣。及他官名悉改。大郡至分為五，合百二十有五郡。九州之內，縣二千二百有三。又倣古六服為惟城、惟寧、惟翰、惟屏、惟垣、惟藩，各以其方為稱，〔公作甸服，是惟城；諸在侯服，是為惟寧；在采、任諸侯，是為惟翰；在賓服，是為惟屏；在揆文教、奮武衛，是為惟桓；在九州之外，是為惟藩。屏，必郢翻。稱，尺證翻。〕總為萬國焉。其後，歲復變更，一郡至五易名，而還復其故。吏民不能紀，每下詔書，輒繫其故名云。〔按莽傳：詔曰：「祈隊，故滎陽，」是也。〕\n\n 　　匈奴右骨都侯須卜當、伊墨居次云勸單于和親，遣人之西虎猛制虜塞下，〔漢書作「西河虎猛制虜塞下。」師古曰：虎猛，縣名。制虜塞，在其界。此逸「河」字。之，往也。〕告塞吏云：「欲見和親侯。」和親侯者，王昭君兄子歙也。〔師古曰：歙，音翕。〕中部都尉以聞，〔漢邊郡置五部都尉，分治屬縣。〕莽遣歙、歙弟騎都尉、展德侯颯使匈奴，〔師古曰：颯，音立。〕賀單于初立，賜黃金、衣被、繒帛；紿言侍子登在，因購求陳良、終帶等。單于盡收陳良等二十七人，皆械檻付使者，遣廚唯姑夕王富等四十人送歙、颯。莽作焚如之刑，燒殺陳良等。〔應劭曰：易有焚如、死如、棄如之言，莽依此作刑名也。如淳曰：焚如、死如、棄如者，謂不孝子也。不畜於父母，不容於朋友，故燒殺棄之。莽依此作刑名也。〕\n\n 　　緣邊大饑，人相食。諫大夫如普行邊兵還，言「軍士久屯寒苦，邊郡無以相贍。今單于新和，宜因是罷兵。」校尉韓威進曰：「以新室之威而吞胡虜，無異口中蚤蝨。臣願得勇敢之士五千人，不齎斗糧，飢食虜肉，渴飲其血，可以橫行！」莽壯其言，以威為將軍。然采普言，徵還諸將在邊者，免陳欽等十八人，又罷四關鎮都尉諸屯兵。〔莽置四關，各有鎮都尉，領屯兵。〕\n\n 　　單于貪莽賂遺，〔遺，于季翻。〕故外不失漢故事，然內利寇掠；又使還，知子登前死，怨恨，〔使，疏吏翻。還，從宣翻；又如字。〕寇虜從左地入不絕。〔師古曰：入為寇而虜掠。〕使者問單于，輒曰：「烏桓與匈奴無狀黠民共為寇入塞，譬如中國有盜賊耳！〔黠，下八翻。〕咸初立持國，威信尚淺，盡力禁止，不敢有二心！」莽復發軍屯。〔復，扶又翻；下同。〕\n\n 　　益州蠻夷愁擾，盡反，復殺益州大尹程降。【章：十二行本「降」作「隆」；乙十一行本同；孔本同。】〔武帝開滇國為益州郡，屬益州；莽屬梁州。〕莽遣平蠻將軍馮茂發巴、蜀、犍為吏士，賦斂取足於民，以擊之。〔犍，居言翻。斂，力贍翻。〕\n\n 　　莽復申下金、銀、龜、貝之貨， 頗增減其賈直，〔賈，讀曰價。〕而罷大、小錢，改作貨布、貨泉二品並行。〔貨布，長三寸五分，廣一寸；首長八分有奇，廣八分；其圜好，徑二分半；足枝長八 分，閒廣二分；其文右曰：「貨」，左曰「布」，重二十五銖，直貨泉二十五。貨泉，徑一寸，重五銖；文右曰「貨」，左曰「泉」；文直一。孔穎達曰：案食貨 志，今世謂之「镏錢」，是也；邊猶為貨泉之字。大泉，即今四文錢也，四邊並有文也。貨布之形，今世難識；世人耕地猶有得者，古時一箇準二十五錢也。余按古所謂泉布者，其藏曰泉，其行曰布，取名於水泉，其流行無不徧；無不徧則布之義也。王莽以為貨二品，非古義。考異曰：食貨志，改作貨布在天鳳元年。莽傳在地皇元年，蓋以大錢盡之年；至地皇元年乃絕不行耳，非其年始作貨布也。〕又以大錢行久，罷之恐民挾不止，乃令民且獨行大錢；盡六年，毋得復挾大錢矣。每一易錢，民用破業而大陷刑。 \n",
    "资治通鉴第三十八卷-汉纪三十": "　　汉纪三十　起旃蒙大渊献，尽玄黓敦牂，凡八年。\n\n 　　王莽下\n\n 　　天鳳二年（乙亥、一五）\n\n 　　春，二月，大赦天下。\n\n 　　民訛言黃龍墮死黃山宮中，〔晉灼曰：黃山宮在槐里。黃圖：黃山宮在興平縣西三十里。〕百姓奔走往觀者有萬數。莽惡之，〔師古曰：莽自謂黃德，故有此妖。惡，烏路翻。〕捕繫，問【章：十二行本「問」下有「語」字；乙十一行本同；孔本同；張校同。】所從起；不能得。\n\n 　　單于咸既和親，求其子登屍。莽欲遣使送致，恐咸怨恨，害使者，乃收前言當誅侍子者故將軍陳欽，以他罪殺之。〔誅侍子事見上卷始建國三年。使，疏吏翻。〕莽選辯士濟南王咸為大使。夏，五月，莽復遣和親侯歙與咸等送右廚唯姑夕王，因奉歸前所斬侍子登及諸貴人從者喪；〔濟，子禮翻。歙，許及翻。復，扶又翻。從，才用翻。喪，息琅翻。〕單于遣云、當子男大且渠奢等至塞迎之。〔且，子余翻。〕咸到單于庭，陳莽威德，莽亦多遺單于金珍，因諭說改其號，〔遺，于季翻。說，輸芮翻。〕號匈奴曰「恭奴」，單于曰「善于」，賜印綬，封骨都侯當為後安公，當子男奢為後安侯。單于貪莽金幣，故曲聽之；然寇盜如故。\n\n 　　莽意以為制定則天下自平，故銳思於地理，制禮，作樂，講合六經之說。〔思，相吏翻。〕公卿旦入暮出，論議連年不決，不暇省獄訟冤結，〔省，悉井翻。〕民之急 務。縣宰缺者數年守兼，〔師古曰：不拜正官，權令人守兼。〕一切貪殘日甚。中郎將、繡衣執法在郡國者，並乘權勢，傳相舉奏。〔傳，知戀翻。〕又十一公士分 布勸農桑，班時令，按諸章，〔應劭曰：士，掾也。余按漢公府各有掾屬，莽置十一公，改掾曰士。〕冠蓋相望，交錯道路，召會吏民，逮捕證左，〔左，音佐。〕郡縣賦斂，〔斂，力贍翻。〕遞相賕賂，白黑紛然，〔師古曰：白黑，謂清濁也；紛然，亂之意；言清濁不分也。余謂白黑，色之易別者，且紛然不能分，可謂繆亂之甚。〕守闕告訴者多。莽自見前顓權以得漢政，故務自攬眾事，有司受成苟免。〔師古曰：莽事事自決，成熟乃以付吏，吏苟免罪責而已。〕諸寶物名、帑藏、錢穀官皆宦者領之；〔帑，他朗翻。藏，徂浪翻。〕吏民上封事，宦官、左右開發，尚書不得知，〔舊上封事者，先由尚書，乃奏御；莽恐尚書壅蔽，令宦官左右發其封，自省之。上，時掌翻。〕其畏備臣下如此。又好變改制度，〔好，呼到翻。〕政令煩多，當奉行者，輒質問乃以從事，前後相乘，憒眊不渫。〔師古曰：乘，積也，登也。憒眊，不明也。渫，散也，徹也。憒，音工內翻。眊，音莫報翻。余謂前者省決未了而後者復來，謂之相乘。渫，音泄，清也。〕莽常御燈火至明，猶不能勝。〔勝，音升。〕尚書因是為姦，寢事，〔上書者，尚書不以聞而竊寢其事。〕上書待報者連年不得去，拘繫郡縣者逢赦而後出，衛卒不交代者至三歲。穀糴常貴，邊兵二十餘萬人，仰衣食縣官；〔師古曰：仰，音牛向翻。〕五原、代郡尤被其毒，〔被，皮義翻。〕起為盜賊，數千人為輩，轉入旁郡。莽遣捕盜將軍孔仁將兵與郡縣合擊，歲餘乃定。\n\n 　　邯鄲以北大雨，水出，深者數丈，流殺數千人。〔邯鄲，音寒丹。〕\n\n 　　三年（丙子、一六）\n\n 　　春，二月，乙酉，地震，大雨雪；〔雨，于具翻。〕關東尤甚，深者一丈，竹柏或枯。〔竹柏冬青，或至於枯。言常寒之咎。〕大司空王邑上書，以地震乞骸骨。莽不許，曰：「夫地有動有震，震者有害，動者不害。春秋記地震，易繫坤動；動靜辟翕，萬物生焉。」〔師古曰：辟，音闢。闢，開也。易上繫之辭曰：夫坤，其動也闢，其靜也翕，是以廣生焉。故莽引之也。〕其好自誣飾，〔好，呼到翻。〕皆此類也。\n\n 　　先是，莽以制作未定，〔先，悉薦翻。〕上自公侯，下至小吏，皆不得俸祿。〔俸，扶用翻。〕夏，五月，莽下書曰：「予遭陽九之総，〔傳曰：三統之元，有陰陽之九焉，天地之常數也。〕百六之會，國用不足，民人騷動，自公卿以下，一月之祿十繌布二匹，〔孟康曰：繌，八十縷也。師古曰：繌，音子公翻。〕或帛一匹。〔帛，繒也。〕予每念之，未嘗不戚焉。今総會已度，府帑雖未能充，〔帑，他朗翻。〕略頗稍給。其以六月朔庚寅始，賦吏祿皆如制度。」〔賦，布也，與也。〕四輔、公卿、大夫、士下至輿、僚，凡十五等。〔左傳曰：人有十等：王臣公，公臣大夫，大夫臣士，士臣皁，皁臣輿，輿臣隸，隸臣僚，僚臣僕，僕臣臺。今莽自四輔以下分為十五等。〕僚祿一歲六十六斛，稍以差稱。【章：十二行本「稱」作「增」；乙十一行本同；孔本同。】〔稱，尺證翻。〕上至四輔而為萬斛云。莽又曰：「古者歲豐穰則充其禮，〔師古曰：穰，音人掌翻，又音如羊翻。〕有災害則有所損，與百姓同憂喜也。其用上計時通計，〔上，時掌翻。〕天下幸無災害者，太官膳羞備其品矣；即有災害，以什率多少而損膳焉。〔以十為率，視災害所減多少而制分數。〕自十一公、六司、六卿以下， 〔六司，即前所置六監也。〕各分州郡、國邑保其災害，〔東嶽，太師、立國將軍，保東方三州、一部、二十五郡；南嶽，太傅、前將軍，保南方二州、一部、二十 五郡；西嶽，國師、寧始將軍，保西方二州、二部、三十五郡；北嶽，國將、衛將軍，保北方二州、一部、二十五郡；大司馬，保納卿、言卿、仕卿、作卿、京尉、 扶尉、兆隊、右隊、中部左洎前七部；大司徒，保樂卿、典卿、宗卿、秩卿、翼尉、光尉、左隊、前隊、中部、右部，有五郡；大司空，保予卿、虞卿、共卿、工 卿、師尉、烈尉、祈隊、後隊、中部洎後十郡；及六司、六卿，皆隨所屬之公，保其災害。〕亦以十率多少而損其祿。郎、從官、中都官吏食祿都內之委者，〔從，才用翻。委，於偽翻。委，積也。〕以太官膳羞備損而為節。冀上下同心，勸進農業，安元元焉。」莽之制度煩碎如此，課計不可理，吏終不得祿，各因官職為姦，受取賕賂以自共給焉。〔師古曰：共，讀曰供。〕\n\n 　　戊辰，長平館西岸崩，壅涇水不流，毀而北行。〔長平館，即長平觀，在涇水之南原。涇水東南流入渭，為岸所壅，故毀而北行。〕群臣上壽，以為河圖所謂「以土填水」，〔師古曰：填，讀與鎮同。〕匈奴滅亡之祥也。莽乃遣并州牧宋弘、游擊都尉任萌等將兵擊匈奴，〔任，音壬。將，即亮翻。〕至邊止【章：十二行本「止」作「上」；乙十一行本同；孔本同；張校同；退齋校同。】屯。\n\n 　　秋，七月，辛酉，霸城門災。〔黃圖：霸城門，長安城東出南頭第一門，亦曰青門。〕\n\n 　　戊子晦，日有食之。大赦天下。\n\n 　　平蠻將軍馮茂擊句町，〔句町，音劬挺。〕士卒疾疫死者什六七，賦斂民財什取五，〔斂，力贍翻；下同。〕益州虛耗而不克；徵還，下獄死。〔下，遐稼翻。〕冬，更遣寧始將軍廉丹與庸部牧史熊，〔孟康曰：莽改益州為庸部。余按莽置州牧、部監，州自是州，部自是部。今史熊為庸部牧，則又若州、部牧為一。〕大發天水、隴西騎士，廣漢、巴、蜀、犍為吏民十萬人、〔犍，居言翻。〕轉輸者合二十萬人擊之。始至，頗斬首數千；其後軍糧前後不相及，士卒飢疫。莽徵丹、熊，丹、熊願益調度，必克乃還，復大賦斂。〔調，徒弔翻。復，扶又翻；下同。斂，力贍翻。〕就都大尹馮英不肯給，〔莽於蜀郡廣都縣置就都大尹。〕上言：「自西南夷反叛以來，積且十年，郡縣距擊不已，〔上，時掌翻。〕續用馮茂，苟施一切之政；僰道以南，〔地理志，僰道縣，屬犍為郡。僰，音蒲北翻。〕山險高深茂，多敺眾遠居，〔敺，與驅同。〕費以億計，吏士罹毒氣死者什七。今丹、熊懼於自詭，期會調發諸郡兵穀，復訾民取其什四，〔師古曰：發人訾財，十取其四也。訾，與貲同。〕空破梁州，功終不遂。〔莽改益州曰梁州。師古曰：遂，成也。爾雅註：梁州，以西方金氣剛強，強，梁也。〕宜罷兵屯田，明設購賞。」莽怒，免英官；後頗覺寤，曰：「英亦未可厚非。」復以英為長沙連率。〔率，所類翻。〕越巂蠻夷任貴亦殺太守枚根。【章：十二行本「根」下有「自立為邛穀王」六字；乙十一行本同；孔本同；張校同；退齋校同。】〔巂，音髓。任，音壬。師古曰：枚根者，太守之姓名。〕\n\n 　　翟義黨王孫慶捕得，莽使太醫、尚方與巧屠共刳剝之，〔師古曰：刳，剖也，音口胡翻。〕量度五臧，〔五臧，心、肺、肝、脾、腎也。周禮有九藏。註曰：正藏五，又有胃、旁胱、大腸、小腸。疏曰：正藏五者，肺、脾、心、肝、腎。又有胃、旁胱、大腸、小腸者，此乃六府中取此四者以益五藏，為九藏也。六府：胃、小腸、大腸、旁胱、膽、三焦。以其受盛，故謂之為府；亦有藏稱，故入九藏之數。然六府取此四者，按黃帝八十一難經說：胃為水穀之府，小腸為受盛之府，大腸為行道之府，旁胱為精液之府。氣之所生，下氣象天，故放寫而不實，實不滿，若然，則正府也，故入九藏。其餘，膽者清淨之府，三焦為孤府，非正府，故不入九藏。師古曰：度，音大各翻。臧，讀曰臟。〕以竹筳導其脈，知所終始，云可以治病。〔師古曰：筳，竹挺也，音庭。按醫書，脈有三部、六經。心部在左手寸口，屬手少陰經，與小腸、手太陽經合。肝部在左手關上，屬足厥陰經，與膽、足少陽 經合。腎部在左手尺中，屬足少陰經，與膀胱、足太陽經合。肺部在右手寸口，屬手太陰經，與大腸、手陽明經合。脾部在右手關上，屬足太陰經，與胃、足陽明經 合。右腎在右手尺中，屬手厥陰心包經，與三焦、手少陽經合。手少陰之脈，起於心中，出屬心系，下膈，絡小腸；其支者從心系上俠咽系、目系，其直者復從心系卻上肺，出腋下，下循臑內後廉，行太陰，心主之，後下肘內廉，循臂內後廉，抵掌後兌骨之端，入掌內廉，循小指之內，出其端。手太陽之脈，起於小指之端，循手外側上腕，出踝中，直上，循臂骨下廉，出肩解，繞肩胛，交肩上，入缺盆，絡心，循咽，下膈，抵胃，屬小腸；其支別者，從缺盆循頸，上頰，至目，兌眥，卻入耳中；其支者，別頰上鋐，抵鼻，至目內眥。足厥陰之脈，起於大指聚毛之際，上循足跗上廉，去內踝一寸，上踝八寸，交出太陰之後，上膕內廉，循股，入陰毛中，環陰器，抵小腹，俠胃，屬肝，絡膽，上貫膈，布脇、肋，循喉嚨之後，上入頏顙，連目系，上出額，與督脈會於巔；其支從目系下頰裏，環脣內；其支復從肝貫膈，上注肺。足少陽之脈，起於目兌眥上，抵頭角下耳後，循頸行。手少陽之脈，前至肩上，卻交出少陽之後，入缺盆；其支別者從耳中出，走耳前，至目兌眥後；其支別者，自兌眥下大迎，合手少陽，於鋐下，交頰車，下頸，合缺盆，下胸中，貫膈，絡肝，屬膽，循脇裏，出氣街，繞髮際，橫入髀厭中；直者從缺盆下腋，循胸過季脇下，合髀厭中，以下循髀太陽出膝外廉下，外輔骨之前，直下抵絕骨之端，下出外踝之前，循足跗上，入小指、次指之間；其支者從跗上入大指，循歧骨出其端，還貫入爪甲，出三毛。足少陰之脈，起於小指之下，斜趣足心，出然谷之下，循內踝之後，別入跟中，上蓥內，出膕內廉，上股內後廉，貫脊，屬腎，絡膀胱；其直者從腎上貫肝、膈，入肺中，循喉嚨，俠舌本；其支從肺出，絡心，注胸中。足太陽之脈，起於目內眥，上額，交巔上；其支別者，從巔至耳上角，其直行者，從巔入絡腦，還出，別下項，循肩膊內，俠脊，抵腰中，入循膂，絡腎，屬膀胱；其支別者，從腰中下貫臀，入膕中；其支別者，從膊左內右，別下貫胛，俠脊內，過髀樞，循髀外後廉，下合膕中，下貫蓥內，出外踝之後，循京骨，至小指外端。手太陰之脈，起於中焦，下絡大腸，還循胃口，上膈，屬肺；從肺系橫出腋下，下循臑肉，行少陰，心主之，前下肘中，循臂內上骨下廉，入寸口上魚，循魚際出大指之端；其支者從腕後直出次指內廉，出其端。手陽明之脈，起於大指、次指之端，循指上廉，出合谷，兩肩之間，上入兩筋之中，循臂上廉，入肘外廉，循臑內前廉，上肩，出韪肩之前廉，上出柱骨之會上，下入缺盆，絡肺，下膈，屬大腸；其支者從缺盆上頸，貫頰，下入齒縫中，還出，俠口，交人中左之右，右之左，上俠鼻孔。足太陰之脈，起於大指之端，循指內側白肉際，過竅骨後上內踝前廉，上臑肉，循〈骨行〉骨後交出厥陰之前，上循膝股內前廉，入腹，屬脾，絡腎，上膈，俠咽，連舌本，散舌下；其支復從胃別上膈，注心中。足陽明之脈， 起於鼻交頞中，下循鼻外，入上齒中，還出，俠口，環脣，下交承漿，卻循頤後下廉，出大迎，承頰車，上耳前，過客主，入循髮際，至額顱；其支者，從人迎前， 下人迎，循喉嚨，入缺盆，下膈，屬胃，絡脾；其直行者，從缺盆下乳內廉下，俠臍，入氣充中；其支者起胃下口，循腹裏，下至氣充而合，以下髀關，抵伏兔下，入膝臏中，下循饩外廉，下足跗，入中指內間；其支者下膝三寸，而別以下入大指間，出其端。手厥陰之脈，起於胸中，出屬心包，下膈，歷絡三焦；其支者循胸出脇，下腋三寸，上抵腋下，下循臑內，行太陰、少陰之間，入肘內，行兩筋之間，入掌中，循中指，出其端。手少陰之脈，起於小指、次指之端，上出次指之間，循出表腕，出臂外兩骨之間，上貫肘，循臑內，上肩，交出足少陽之後，入缺盆，交膻中，散絡心包，下膈，徧屬三焦；其支者從膻中上出缺盆，上項，俠耳後，直出，上耳上角以屈，下頰至鋐；其支者從耳後入耳中，卻出，至目兌眥。師古曰：云可以治病者，以知血脈之原，則盡攻療之道也。〕\n\n 　　是歲，遣大使五威將王駿、西域都護李崇、戊己校尉郭欽出西域；諸國皆郊迎，送兵穀。駿欲襲擊之，焉耆詐降而聚兵自備，〔降，戶江翻。〕駿等將莎車、龜茲兵七千餘人分為數部，〔將，即亮翻；下同。莎，素何翻。龜茲，音丘慈。〕命郭欽及佐帥何封別將居後。〔帥，所類翻。〕駿等入焉耆；焉耆伏兵要遮駿，及姑墨、封舭、危須國兵為反間，〔姑墨國王治南城，去長安八千一百五十里。「封舭」，漢書作「尉舭」。要，一遙翻。間，古莧翻。〕還共襲駿，【章：十二行本「駿」下有「等」字；乙十一行本同；孔本同；張校同。】皆殺之。欽【章：十二行本「欽」下有「封」字；乙十一行本同；孔本同。】後至焉耆，焉耆兵未還，欽襲擊，殺其老弱，從車師還入塞。莽拜欽為填外將軍，〔師古曰：填，音竹刃翻。〕封劋胡子；〔師古曰：劋，絕也，音子小翻。〕何封為集胡男。李崇收餘士，還保龜茲。〔龜茲，音丘慈。〕及莽敗，崇沒，西域遂絕。\n\n 　　四年（丁丑、一七）\n\n 　　夏，六月，莽更授諸侯王【章：十二行本無「王」字；乙十一行本同。】茅土於明堂；親設文石之平，陳菁茅四色之土，〔師古曰：尚書禹貢，包匭菁茅，儒者以為菁，菜名也；茅，三脊茅也。而莽此言以菁茅為一物，則是謂善茅為菁茅也。土有五色，而此云四者，中央之土不以封也。春秋大傳曰：天子之國有泰社，東方青，南方赤，西方白，北方黑，上方黃。故將封於東方者取青土，封於南者取赤土，封於西者取白土，封於北者取黑土，各取其方土，裹以白茅，封以為社，此始受封於天子者也。此之謂主土；主土者，立社以奉之也。菁，音精。〕告於岱宗、泰社、后土、先祖、先妣以班授之。莽好空言，〔好，呼到翻。〕慕古法，多封爵人；性實吝嗇，託以地理未定，故且先賦茅土，用慰喜封者。\n\n 　　秋，八月，莽親之南郊，鑄作威斗，以五石銅為之，〔李奇曰：以五色藥石及銅為之。蘇林曰：以五色銅骐治之。師古曰：李說是也，若今作骒石之為。〕若北斗，長二尺五寸，〔長，直亮翻。〕欲以厭勝眾兵。〔師古曰：厭，音一葉翻。〕既成，令司命負之，莽出在前，入在御旁。\n\n 　　莽置羲和命士，以督五均、六筦。〔鹽，一也。酒，二也。鐵，三也。名山、大澤四也。五均、賒貸，五也。鐵布、銅冶，六也。〕郡有數人，皆用富賈為之，〔賈，音古。〕乘傳求利，〔傳，知戀翻。〕交錯天下；因與郡縣通姦，多張空簿，〔師古曰：簿，計簿也，音步戶翻。〕府藏不實，〔藏，徂浪翻。〕百姓愈病。是歲，莽復下詔申明六筦，〔下，遐稼翻。〕每一筦為設科條防禁，〔為，于偽翻。〕犯者罪至死。姦民猾吏並侵，眾庶各不安生，又一切調上公以下諸有奴婢者，〔調，徒釣翻。〕率一口出【章：十二行本「出」下有「錢」字；乙十一行本同；孔本同。】三千六百，天下愈愁。納言馮常以六 筦諫，莽大怒，免常官。法令煩苛，民搖手觸禁，不得耕桑，繇役煩劇，〔師古曰：繇，讀曰傜。〕而枯旱、蝗蟲相因，獄訟不決。吏用苛暴立威，旁緣莽禁，〔師 古曰：旁，依也，音步浪翻。〕侵刻小民，富者不能【章：十二行本無「能」字；乙十一行本同；孔本同；張校同。】自別，【章：十二行本「別」作 「保」；乙十一行本同；孔本同；張校同。】〔別，彼列翻。〕貧者無以自存，於是並起為盜賊，依阻山澤，吏不能禽而覆蔽之，浸淫日廣。〔覆，敷救翻。師古曰：浸淫，猶漸染也。余謂此以水為諭，漸浸而至於淫溢也。〕臨淮瓜田儀【章：十二行本「儀」下有「等」字；乙十一行本同；孔本同；張校同。】依阻會稽長州；〔服虔曰：姓瓜田，名儀。師古曰：長州，即枚乘所云長州之宛。余謂今蘇州長洲縣即其地。會，工外翻。〕琅邪呂母聚黨數千人，殺海曲宰，入海中為盜，窮〔莽改縣令長曰宰。初，呂母子為縣吏，為宰所冤殺；母散家財，以酤酒買弓弩，陰厚貧少年，得百餘人，遂攻海曲縣，殺其宰以祭子墓。地理志，海曲縣屬琅邪郡。賢曰：故城在密州莒縣東。〕其眾浸多，至萬數。荊州饑饉，民眾入野澤，掘鳧茈而食之，〔荊州部南陽、南郡、桂陽、武陵、零陵、江夏等郡。爾雅曰：芍，鳧茈。郭璞曰：生下田中，苗似龍鬚而細，根如指；根黑色，可食。茈，音才支翻。芍，音胡了翻。〕更相侵奪。〔更，工衡翻。〕新市人王匡、王鳳為平理諍訟，〔地理志，新市縣屬江夏郡。為，于偽翻。諍，與爭同。晉王沈釋時論，闒茸勇敢於饕諍，謟韻平聲。古字多假借用也。〕遂推為渠帥，眾數百人。〔孔安國曰：渠，大也。帥，所類翻。〕於是諸亡命者南陽馬武、潁川王常、成丹等，皆往從之；共攻離鄉聚，臧於綠林山中，〔賢曰：離鄉聚，謂諸鄉聚離散。去城郭遠者，大曰鄉，小曰聚。前書曰：收合離鄉，置大城中，即其義也。綠林山，在今荊州當陽縣東北。余按郡國志，新市侯國有離鄉聚、綠林山。則以離鄉為聚名。聚，才喻翻。臧，古藏字。〕數月間至七八千人。又有南郡張霸、江夏羊牧等與王匡俱起，眾皆萬人。莽遣使者即赦盜賊，〔即，就也；就其相聚為盜處而赦之也。〕還言：「盜賊解輒復合。〔復，扶又翻。〕問其故，皆曰：『愁法禁煩苛，不得舉手力作，所得不足以給貢稅；閉門自守，又坐鄰伍鑄錢挾銅，姦吏因以愁民。』民窮，悉起為盜賊。」莽大怒，免之。其或順指言「民驕黠當誅」〔黠，下八翻。〕及言「時運適然，且滅不久」，莽說，輒遷官。〔說，讀曰悅。〕\n \n 　　五年（戊寅、一八）\n\n 　　春，正月，朔，北軍南門災。〔北軍壘門之南出者也。〕\n\n 　　以大司馬司允費興為荊州牧；見，問到部方略，〔引見而問其方略也。見，賢遍翻。〕興對曰：「荊、揚之民，率依阻山澤，以漁采為業。〔師古曰：漁，謂捕魚也。采，謂采取蔬果之屬。〕間者國張六筦，稅山澤，妨奪民之利，連年久旱，百姓饑窮，故為盜賊。興到部，欲令明曉告盜賊歸田里，假貸舭牛、種食，〔種，章勇翻。〕闊其租賦，〔師古曰：闊，寬也。〕冀可以解釋安集。」莽怒，免興官。\n\n 　　天下吏以不得俸祿，〔俸，扶用翻。〕並為姦利，郡尹、縣宰家累千金。莽乃考始建國二年胡虜猾夏以來諸軍吏及緣邊吏大夫以上為姦利增產致富者，收其家所有財產五分之四以助邊急。〔助邊費之急也。〕公府士馳傳天下，〔傳，知戀翻。〕考覆貪饕，〔師古曰：饕，音土高翻。〕開吏告其將、〔將，即亮翻。〕奴婢告其主，冀以禁姦，而姦愈甚。\n\n 　　莽孫功崇公宗坐自畫容貌被服天子衣冠、刻三印，發覺，自殺。〔莽傳：功崇公國於穀城郡。三印，一曰「維祉冠，存已夏，處南山，臧薄冰」，二曰「肅聖寶繼」，三曰「德封昌圖」。畫，古賔通。被，皮義翻。〕宗姊妨為衛將軍王興夫人，坐祝詛姑，〔祝，職救翻。詛，莊助翻。〕殺婢以絕口，與興皆自殺。\n\n 　　是歲，揚雄卒。初，成帝之世，雄為郎，給事黃門，與莽及劉秀並列；哀帝之初，又與董賢同官。莽、賢為三公，權傾人主，所薦莫不拔擢，而雄三世不徙官。及莽篡位，雄以耆老久次，轉為大夫。恬於勢利，〔師古曰：恬，安也。〕好古樂道，〔好，呼到翻。樂，音洛。〕欲以文章成名於後世，乃作太玄以綜天、地人之道；〔桓譚曰：揚雄作玄書，以為：玄者，天也，道也，言聖賢制法作事，皆引天道以為本統，而因附屬萬類，王政、人事、法度。故伏羲氏謂之易，老子謂之道，孔子謂之元，揚雄謂之玄。玄經三篇，以紀天、地、人之道，立三體，有上、中、下，如禹貢之陳三品，三三而九，因以九九八十一，故為八十一卦。以四為數，數從一至四，重累變易，竟八十一而徧，不可增損，以三十五蓍揲之。玄經五千餘言，而傳十二篇。〕又見諸子各以其智舛馳，〔師古曰：舛，相背。〕大抵詆訾聖人，即為怪迂、析辯詭辭以撓世事，〔師古曰：大抵，大歸也。詆，訾毀也。迂，遠也。析，分也。詭，異也。言諸子之書，大歸皆非毀周、孔之教，為巧辯異辭以撓亂時政也。訾，音紫。迂，音于。撓，音火高翻。〕雖小辯，終破大道而惑眾，使溺於所聞而不自知其非也，故人時有問雄者，常用法應之，號曰法言。用心於內，不求於外，於時人皆忽之；〔師古曰：忽，謂輕也。〕唯劉秀及范逡敬焉，而桓譚以為絕倫，〔師古曰：無比類。〕鉅鹿侯芭師事焉。〔服虔曰：芭，音葩。〕大司空王邑、納言嚴尤聞雄死，謂桓譚曰：「子常稱揚雄書，豈能傳於後世乎﹖」譚曰：「必傳，顧君與譚不及見也。凡人賤近而貴遠，親見揚子雲祿位容貌不能動人，〔揚雄字子雲。〕故輕其書。昔老聃著虛無之言兩篇，〔師古曰：謂道德經也。〕薄仁義，非禮學，然後好之者尚以為過於五經，〔好，呼到翻。〕自漢文、景之君及司馬遷皆有是言。今揚子之書文義至深，而論不詭於聖人，〔師古曰：詭，違也。聖人，謂周公、孔子。〕則必度越諸子矣！」\n\n 　　琅邪樊崇起兵於莒，〔莒縣，班志屬城陽國，續漢志屬琅邪國。邪，音耶。〕眾百餘人，轉入太山。群盜以崇勇猛，皆附之， 一歲間至萬餘人。崇同郡人逄安、〔賢曰：逄，音龐。〕東海人徐宣、謝祿、楊音各起兵，合數萬人，復引從崇；〔復，扶又翻。〕共還攻莒，不能下，轉掠青、徐 間。又有東海刀子都，〔「刁」，一作「力」。〕【章：作「刀」者刻誤。十二行本正作「刁」；乙十一行本同；熊校同。按下二卷胡均有說。】〔姓譜：力，黃帝佐力 牧之後。漢有力子都。〕亦起兵鈔擊徐、兗。〔鈔，楚交翻。〕莽遣使者發郡國兵擊之，不能克。\n\n 　　烏累單于死，〔累，力追翻。〕弟左賢王輿立，為呼都而尸道皋若鞮單于。〔鞮，丁奚翻。〕輿既立，貪利賞賜，遣大且渠奢與伊墨居次云女弟之子醯櫝王〔且，子余翻。師古曰：櫝，音讀。〕俱奉獻至長安。莽遣和親侯歙與奢等俱至制虜塞下，與云及須卜當會；因以兵迫脅云、當，將至長安。云、當小男從塞下得脫，歸匈奴。當至長安，莽拜為須卜單于，欲出大兵以輔立之，兵調度亦不合。〔調，徒弔翻。〕而匈奴愈怒，並入北邊為寇。\n\n 　　六年（己卯、一九）\n\n 　　春，莽見盜賊多，乃令太史推三萬六千歲曆紀，六歲一改元，布天下；下書自「己當如黃帝仙升天」，欲以誑燿百姓，銷解盜賊。眾皆笑之。\n\n 　　初獻新樂於明堂、太廟。〔新樂，莽所作也。〕\n\n 　　 更始將軍廉丹擊益州，不能克。〔丹蓋自寧始將軍遷更始將軍。更，工衡翻。〕益州夷棟蠶、若豆等起兵殺郡守；越巂夷人大牟亦叛，殺略吏人。〔按後漢書，棟 蠶、若豆，益州夷兩種也。大牟，越巂姑復縣夷人。巂，音髓。〕莽召丹還，更遣大司馬護軍郭興、庸部牧李沢擊蠻夷若豆等、〔更，工衡翻。〕太傅羲叔士孫喜清 潔江湖之盜賊。〔莽以太傅主夏，故置羲叔官。士孫，複姓。姓譜：漢平陵士孫張為博士，明梁丘易。〕而匈奴寇邊甚，莽乃大募天下丁男及死罪囚、吏民奴，名曰豬突、豨勇，以為銳卒。〔服虔曰：豬性觸突人，故以為諭。師古曰：東方人名豕曰豨；一曰：豨，豕走也；音許豈翻。〕一切稅天下吏民，訾三十取一，〔訾，與貲同。〕縑帛皆輸長安。令公卿以下至郡縣黃綬皆保養軍馬，〔續漢志：四百石、三百石、二百石，黃綬。師古曰：保者，不許其死傷。〕多少各以秩為差；吏盡復以與民。〔師古曰：轉令百姓養之。〕又博募有奇技術可以攻匈奴者，〔技，渠綺翻。〕將待以不次之位，言便宜者以萬數：或言能渡水不用舟楫，〔師古曰：楫，所以刺舟也。〕連馬接騎，濟百萬師；或言不持斗糧，服食藥物，三軍不飢；或言能飛，一日千里，可窺匈奴；莽輒試之，取大鳥翮為兩翼，〔師古曰：羽本曰翮，音胡隔翻。〕頭與身皆著毛，〔著，側略翻。〕通引環紐，〔紐，女九翻。〕飛數百步墮。莽知其不可用，苟欲獲其名，皆拜為理軍，賜以車馬，待發。\n\n 　　初，莽之欲誘迎須卜當也，大司馬嚴尤諫曰：「當在匈奴右部，兵不侵邊，單于動靜輒語中國，〔語，牛倨翻。〕此方面之大助也。于今迎當置長安槀街，一胡人耳，不如在匈奴有益。」莽不聽。既得當，欲遣尤與廉丹擊匈奴，皆賜姓徵氏，號二徵將軍，令誅單于輿而立當代之。出車城西橫貛，未發。尤素有智略，非莽攻伐四夷，數諫不從；〔數，所角翻。〕及當出，廷議，尤固言「匈奴可且以為後，先憂山東盜賊。」莽大怒，策免尤。\n\n 　　大司空議曹史代郡范升〔漢公府諸曹，有掾、有史、有屬，皆公自辟置。〕奏記王邑曰：「升聞子以人不間於其父母為孝！〔間，古莧翻。〕臣以下不非其君上為忠。〔賢曰：論語，孔子曰：孝哉閔子騫，人不間於其父母之言！間，非也。言子騫之孝化其父母，言人無非之者。忠臣事君，有過即諫，在下無有非其君者，是忠臣也。〕令眾人咸稱朝聖，〔朝，直遙翻；下同。〕皆曰公明；蓋明者無不見，聖者無不聞。今天下之事，昭昭於日月，震震於雷霆，而朝云不見，公云不聞，則元元焉所呼天！〔元元，民也；良善之民。師古曰：元元，善意也。焉，於虔翻。〕公以為是而不言，則過小矣；知而從令，則過大矣；二者於公無可以免，宜乎天下歸怨於公矣。朝以遠者不服為至念，升以近者不悅為重憂。〔遠者不服，謂四夷也。近者不悅，謂人心不便於莽之法令也。〕今動與時戾，事與道反，馳騖覆車之轍，踵循敗事之後，後出益可怪，晚發愈可懼耳。方春歲首而動發遠役，藜藿不充，田荒不耕，穀價騰躍，斛至數千，吏民陷於湯火之中，非國家之民也。如此，則胡、貊守闕，青、徐之寇在於帷帳矣。〔謂京輔之民亦將為變也。〕升有一言，可以解天下倒縣，〔縣，讀曰懸。〕免元元之急；不可書傳，願蒙引見，極陳所懷。」邑不聽。\n\n 　　翼平連率田況奏郡縣訾民不實，〔地理志：北海壽光縣，莽曰翼平。師古曰：言舉百姓訾財，不以實數。率，所類翻。訾，與貲同。〕【章：十二行本正作「貲」；孔本同。】莽復三十取一；以況忠言憂國，進爵為伯，賜錢二百萬，眾庶皆詈之。青、徐民多棄鄉里流亡，老弱死道路，壯者入賊中。\n\n 　　 夙夜連率韓博〔地理志：東萊不夜縣，莽曰夙夜。〕上言：「有奇士，長丈，大十圍，〔長，直亮翻。〕來至臣府，【章：十二行本「府」下有「曰」字；乙十一 行本同；孔本同。】欲奮擊胡虜，自謂巨毋霸，出於蓬萊東南五城西北昭如海瀕，〔師古曰：昭如，海名。瀕，箧也。神仙家言，蓬萊有五城、十二樓。〕軺車不 能載，〔軺，音遙；小車。〕三馬不能勝。〔勝，音升。〕即日以大車四馬，建虎旗，載霸詣闕。霸臥則枕鼓，以鐵箸食，〔枕，職任翻。箸，遲倨翻。〕此皇天所以輔新室也！願陛下作大甲、高車、賁育之衣，遣大將一人與虎賁百人〔賁，音奔。〕迎之於道，京師門戶不容者，開高大之，以示百蠻，鎮安天下。」博意欲以風莽；〔以莽字巨君，諷言毋得篡盜而霸。風，讀曰諷。〕莽聞，惡之，〔惡，烏路翻。〕留霸在所新豐，〔師古曰：在所謂其見到之處。〕更其姓曰巨母氏，謂因文母太后而霸王符也。〔師古曰：莽字巨君，若言文母出此人，而使我致霸王。更，音古衡翻。〕徵博，下獄，〔下，遐嫁翻。〕以非所宜言，棄市。\n\n 　　地皇元年（庚辰、二○）\n\n 　　春，正月，乙未，赦天下；改元曰地皇，從三萬六千歲曆號也。\n\n 　　莽下書曰：「方出軍行師，敢有趨讙犯法者輒論斬，毋須時！」〔師古曰：趨讙，謂趨走而讙譁也。須，待也。讙，許元翻。〕於是春、夏斬人都市，百姓震懼，道路以目。〔韋昭曰：不敢發言，以目相眄而已。〕\n\n 　　莽見四方盜賊多，復欲厭之，〔復，扶又翻。師古曰：厭，音一葉翻。〕又下書曰：「予之皇初祖考黃帝定天下，將兵為大將軍，內設大將，外置大司馬五人，大將軍至士吏凡七十三萬八千九百人，士千三百五十萬人。予受符命之文，稽前人，將條備焉。」於是置前、後、左、右、中大司馬之位，賜諸州牧至縣宰皆有大將軍、偏、裨、校尉之號焉。〔州牧為大將軍；卒正、連率、大尹為偏將軍；屬令、長為裨將軍；縣宰為校尉。〕乘傳使者經歷郡國，日且十輩，倉無見穀以給；〔師古曰：見，謂見在也。傳，知戀翻。見，賢遍翻。〕傳車馬不能足，賦取道中車馬，〔師古曰：於道中行者，即執取之以充事也。〕取辦於民。\n\n 　　秋，七月，大風毀王路堂。〔莽改未央宮前殿曰王路堂。服虔曰：如言路寢也。路，大也。〕莽下書曰：「乃壬午餔時，有烈風雷雨發屋折木之變，〔餔，食也。餔時，食時也。或曰：餔，即晡時；日加申為晡。師古曰：烈風，烈暴之風。折，而設翻。〕予甚恐焉；伏念一旬，迷乃解矣。〔師古曰：先言烈風雷雨，後言迷乃解矣，蓋取舜烈風雷雨弗迷以為言也。〕昔符命【章：十二行本「命」下有「文」字；乙十一行本同；孔本同；張校同；退齋校同。】立安為新遷王；臨國洛陽，為統義陽王，議者皆曰：『臨國洛陽為統，謂據土中為新室統也，宜為皇太子。』自此後，臨久病，雖瘳不平。〔言疾雖有瘳，不能平復如其初也。〕臨有兄而稱太子，名不正。惟即位以來，陰陽未和，穀稼鮮耗，〔師古曰：鮮，少也。耗，減也。鮮，音先踐翻。〕蠻夷猾夏，寇賊姦宄，〔夏，戶雅翻。〕人民征營，無所錯手足。〔師古曰：征營，惶恐不自安之意也。錯，七故翻。〕深惟厥咎，在名不正焉。其立安為新遷王，〔服虔曰：安，莽第三子也。遷，音仙。莽改汝南新蔡曰新遷。師古曰：遷，猶仙耳，不勞假借音。〕臨為統義陽王。」\n\n 　　莽又下書曰：「寶黃廝赤。〔服虔曰：以黃為寶，自用其行氣也。廝赤，廝役賤者皆衣赤，賤漢行也。廝，音斯。〕其令郎從官皆衣絳。」〔從，才用翻。衣，於既翻。〕\n\n 　　望氣為數者多言有土功象；九月，甲申，莽起九廟於長安城南，〔九廟，祖廟五，親廟四。〕黃帝廟方四十丈，高十七丈，〔高，居傲翻。〕餘廟半之，制度甚盛。博徵天下工匠及吏民以義入錢穀助作者，駱驛道路；〔師古曰：駱驛，言不絕。〕窮極百工之巧；功費數百餘萬，卒徒死者萬數。\n\n 　　是月，大雨六十餘日。\n\n 　　鉅鹿男子馬適求等謀舉燕、趙兵以誅莽。〔師古曰：馬適，姓也。求，名也。〕大司空士王丹發覺，以聞。莽遣三公大夫逮治黨與，連及郡國豪桀數千人，皆誅死。封丹為輔國侯。\n\n 　　莽以私鑄錢死及非沮寶貨投四裔，〔事見上卷始建國二年。沮，在呂翻。〕犯法者多，不可勝行；〔勝，音升。〕乃更輕其法，私鑄作泉布者與妻子沒入為官奴婢，吏及比伍知而不舉告，與同罪；〔師古曰：比，音頻寐翻；又頻脂翻。〕非沮寶貨，民罰作一歲，吏免官。\n\n 　　太傅平晏死；以予虞唐尊為太傅。尊曰：「國虛民貧，咎在奢泰。」乃身短衣小蔵，乘牝馬、柴車，藉槀，以瓦器飲食，〔師古曰：柴車，即棧車。藉槀，去蒲蒻也。蔵，古袖字。余按漢氏之盛，乘牸牝者禁不得會聚，至鄉閭阡陌皆然。朝市之間，從可知矣。尊為上公而乘牝，亦以矯世也。〕又以歷遺公卿。〔遺，于季翻。〕出，見男女不異路者，尊自下車，以象刑赭幡污染其衣。〔師古曰：赭幡，以赭汁漬巾幡。污，烏故翻。〕莽聞而說之，〔說，讀曰悅。〕下詔申敕公卿：「思與厥齊；」〔師古曰：令與尊同此操行也。論語稱孔子曰：見賢思齊，故莽云然。〕封尊為平化侯。\n\n 　　汝南郅惲明天文曆數，以為漢必再受命，上書說莽曰：〔惲，於粉翻。說，輸芮翻。〕「上天垂戒，欲悟陛下，令就臣位。取之以天，還之以天，可謂知命矣！」莽大怒，繫惲詔獄，踰冬，會赦得出。\n\n 　　二年（辛巳、二一）\n\n 　　春，正月，莽妻死，諡曰孝睦皇后。初，莽妻以莽數殺其子，〔數，所角翻。莽殺子獲見三十四卷哀帝建平二年，通鑑書於三十五卷元壽元年；殺子宇見三十六卷平帝元始三年。〕涕泣失明；莽令太子臨居中養焉。〔養，余亮翻。〕莽妻旁侍者原碧，莽幸之，臨亦通焉；恐事泄，謀共殺莽。臨妻愔，國師公女，〔師古曰：愔，音一尋翻。〕能為星，語臨宮中且有白衣會，〔晉書天文志：木與金合，為白衣之會。土與金合，亦為白衣之會。言宮中者，以所會之舍占而知之。語，牛倨翻。〕臨喜，以為所謀且成；後貶為統義陽王，出在外第，愈憂恐。會莽妻病困，臨予書曰：〔予，讀曰與。〕「上於子孫至嚴，前長孫、中孫年俱三十而死。〔宇，字長孫；獲，字中孫；獲先死，安得俱年三十乎！長，知兩翻。中，讀曰仲。〕今臣臨復適三十，誠恐一旦不保中室，則不知死命所在！」〔李奇曰：中室，臨之母也。晉灼曰：長樂宮中殿也。師古曰：二說皆非也。臨自言欲於室中自保全，不可得耳。復，扶又翻；下同。〕莽候妻疾，見其書，大怒，疑臨有惡意，不令得會喪。既葬，收原碧等考問，具服姦、謀殺狀。莽欲祕之，使殺案事使者司命從事，埋獄中，〔司命從事，司命之屬官也。〕家不知所在。賜臨藥；臨不肯飲，自刺死。〔刺，七亦翻。〕又詔國師公：「臨本不知星，事從愔起。」愔亦自殺。\n\n 　　是月，新遷王安病死。初，莽為侯就國時，〔哀帝初，莽就國；元壽元年，召還京師。〕幸侍者增秩、懷能，生子興、匡，皆留新都國，以其不明故也。〔師古曰：言侍者或與外人私通所生子，不可分明也。〕及安死，莽乃以王車遣使者迎興、匡，封興為功脩公，匡為功建公。\n\n 　　卜者王況謂魏成大尹李焉曰：〔莽改魏郡曰魏成。〕「漢家當復興，李氏為輔。」因為焉作讖書，合十餘萬言。〔因為，于偽翻。〕事發，莽皆殺之。\n\n 　　莽遣太師羲仲景尚、〔莽以太師主春，其屬置羲仲官。〕更始將軍護軍王黨〔諸將軍皆置護軍。〕將兵擊青、徐賊，國師和仲曹放助郭興擊句町，〔莽以國師主秋，故置和仲。句町，音劬挺。〕皆不能克。軍師放縱，百姓重困。〔重，直用翻。〕\n\n 　　莽又轉天下穀帛詣西河、五原、朔方、漁陽，每一郡以百萬數，欲以擊匈奴。須卜當病死，莽以庶女妻其子後安公奢，〔莽女捷，侍者開明所生也，以妻奢。李奇曰：奢，本為侯，莽以女妻之，故進爵為公。妻，七細翻。〕所以尊寵之甚厚，終欲為出兵立之者。〔師古曰：言為此計意不止。為，于偽翻；下同。〕會莽敗，云、奢亦死。\n\n 　　秋，隕霜殺菽，關東大饑，蝗。\n\n 　　莽既輕私鑄錢之法，犯者愈眾，及伍人相坐，沒入為官奴婢；其男子檻車，女子步，以鐵瑣琅當其頸，傳詣【章：十二行本「詣」下有「長安」二字；乙十一行本同；退齋校同。】鍾官以十萬數。〔師古曰：琅當，長瑣也。鍾官，主鑄錢之官也。〕到者易其夫婦。〔師古曰：改相配匹，不依其舊也。〕愁苦死者什六七。\n\n 　　上谷儲夏自請說瓜田儀降之；〔儲夏，人姓名。戰國時，齊有儲子。〕儀未出而死。莽求其尸葬之，為起冢、祠室，諡曰瓜寧殤男。〔此殤，非未成人之殤，強死者也。楚辭所謂國殤者。〕\n\n 　　閏月，丙辰，大赦。\n\n 　　郎楊成脩獻符命，〔姓陽成，名脩，而官為郎也。〕言繼立民母；又曰：「黃帝以百二十女致神仙。」〔漢儒言天子三夫人、九嬪、二十七世婦、八十一御妻，則亦百二十女。〕莽於是遣中散大夫、謁者各四十五人，〔百官志：中散大夫秩六百石。時屬司中。〕分行天下，〔行，下孟翻。〕博采鄉里所高有淑女者上名。〔上，時掌翻。〕\n\n 　　莽惡漢高廟神靈，〔惡，烏路翻。〕遣虎賁武士入高廟，四【章：十二行本「四」上有「拔劍」二字；乙十一行本同；孔本同；張校同；退齋校同。】面提擊，〔師古曰：謂夢見譴責。提，擲也，音徒計翻。〕斧壞戶牖，〔師古曰：以斧斫壞之。壞，音怪。〕桃湯、赭鞭鞭灑屋壁，〔師古曰：桃湯灑之，赭鞭鞭之也。赭，赤也。〕令輕車校尉居其中。〔漢以虎賁校尉主輕車。此輕車校尉，莽所置也。〕\n\n 　　是歲，南郡秦豐聚眾且萬人；平原女子遲昭平亦聚數千人在河阻中。〔姓譜：遲，姓也，樊遲之後，以王父字為氏。一曰：古賢人遲任之後。〕莽召問群臣禽賊方略，皆曰：「此天囚行尸，命在漏刻。」〔言其得罪於天，死在須臾；其猖狂為盜，特尸行耳。〕故左將軍公孫祿徵來與議，〔師古曰：與，讀曰豫。〕祿曰：「太史令宗宣，〔宗姓，晉伯宗之後。伯宗本出於宋桓公。〕典星曆，候氣變，以凶為吉，亂天文，誤朝廷；太傅平化侯尊，飾虛偽以媮名位，賊夫人之子；〔夫，音扶。〕國師嘉信公秀，〔「信」，當作「新」。〕顛倒五經，毀師法，令學士疑惑；明學男張邯、地理侯孫陽，造井田，使民棄土業；〔邯，下甘翻。〕羲和魯匡，設六筦以窮工商；說符侯崔發，阿諛取容，令下情不上通；宜誅此數子以慰天下！」又言：「匈奴不可攻，當與和親。臣恐新室憂不在匈奴而在封域之中也。」莽怒，使虎賁扶祿出，〔祿之言則直矣，然以漢舊臣而與莽朝之議，出處語默，於義得乎！事君若龔勝者可也。〕然頗采其言，左遷魯匡為五原卒正，以百姓怨誹故也；六筦非匡所獨造，莽厭眾意而出之。〔師古曰：厭，滿也，音一豔翻。〕\n\n 　　初，四方皆以飢寒窮愁起為盜 賊，稍【章：十二行本重「稍」字；乙十一行本同；孔本同。】群聚，常思歲熟得歸鄉里，眾雖萬數，不敢略有城邑，【章：十二行本「邑」下有「轉掠求 食」四字；乙十一行本同；孔本同；張校同；退齋校同。】日闋而已；〔師古曰：闋，盡也；隨日而盡也。此言群盜攻剽所得，日給口體而已。闋，空穴翻。〕諸 長吏牧守皆自亂鬭鬬中兵而死，〔師古曰：中，傷也，音竹仲翻。〕賊非敢欲殺之也， 而莽終不諭其故。〔師古曰：不曉此意也。〕是歲，荊州牧發奔命二萬人討綠林賊；賊帥王匡等相率迎擊於雲杜，〔賢曰：雲杜，縣名，屬江夏郡，故城在今復州沔 陽縣西北。杜佑曰：安州應城縣，漢雲杜縣地。〕大破牧軍，殺數千人，盡獲輜重。〔重，直用翻。〕牧欲北歸，馬【章：十二行本「馬」上有「賊」字；乙十一 行本同；張校同；退齋校同。】武等復遮擊之，〔復，扶又翻。〕鹆牧車屏泥，〔屏泥，緹油飾之， 在軾前。〕刺殺其驂乘，〔刺，七亦翻。乘，繩證翻。〕然終不敢殺牧。賊遂攻拔竟陵，〔賢曰：竟陵，縣名，屬江夏郡；故城在郢州長壽縣南。〕轉擊雲杜、安 陸，〔賢曰：安陸縣，屬江夏郡；今安州縣。〕多略婦女，還入綠林中，至有五萬餘口，州郡不能制。又，大司馬士按章豫州，〔師古曰：有上章相告者，就而按治之。豫州部潁川、汝南、沛郡、梁國、魯國。〕為賊所獲，賊送付縣。士還，上書具言狀。〔還，從宣翻；又如字。〕莽大怒，【章：十二行本「奴」下有「下獄」二字；乙十一行本同；孔本同。】以為誣罔，因下書責七公曰：〔七公，謂四輔、三公。〕「夫吏者，理也。宣德明恩，以牧養民，仁之道也。抑強督姦，〔師古曰：督，謂察視也。〕捕誅盜賊，義之節也。今則不然。盜發不輒得，至成群黨遮略乘傳宰士。〔傳，知戀翻。〕士得脫者又妄自言：『我責數賊：「何為如是﹖」〔數，所具翻。〕賊曰：「以貧窮故耳。」賊護出我。』今俗人議者率多若此。惟貧困飢寒犯法為非，大者群盜，小者偷穴，〔師古曰：穴，謂穿牆為盜也。〕不過二科；今乃結謀連黨以千百數，是逆亂之大者，豈飢寒之謂邪！七公其嚴敕卿大夫、卒正、連率、庶尹、謹牧養善民，急捕殄盜賊！有不同心并力疾惡黠賊，〔惡，烏路翻。黠，下八翻。〕而妄曰飢寒所為，輒捕繫，請其罪！」〔請治其罪也。〕於是群下愈恐，莫敢言賊情者，州郡又不得擅發兵，賊由是遂不制。〔言不可制也。〕\n\n 　　唯翼平連率田況素果敢，發民年十八以上四萬餘人，授以庫兵，與刻石為約；焚崇等聞之，不敢入界。況自劾奏；〔劾，戶僙翻。〕莽讓況：「未賜虎符而擅發兵，此弄兵也，厥罪乏興。〔師古曰：擅發之罪，與乏軍興同科也。〕以況自詭必禽滅賊，故且勿治。」〔治，直之翻；下同。〕後況自請出界擊賊，所嚮皆破。莽以璽書令況領青、徐二州牧事，〔璽，斯氏翻。〕況上言：「盜賊始發，其原甚微，部吏、伍人所能禽也；〔部吏，部盜賊之吏，郡賊曹、縣游徼、鄉亭長之類是也。師古曰：伍人，同伍之人，若今伍保者也。〕咎在長吏不為意， 縣欺其郡，郡欺朝廷，實百言十，實千言百。朝廷忽略，不輒督責，遂至延蔓連州，〔師古曰：延，音弋戰翻。〕乃遣將帥，多使者，傳相監趣。〔傳，知戀翻。 監，古銜翻。師古曰：趣，讀曰促。〕郡縣力事上官，應塞詰對，〔師古曰：力，勤也。塞，當也。塞，悉則翻。詰，去吉翻。〕共酒食，具資用，以救斷斬，〔師古曰：交懼斬死之刑也。共，讀曰供。斷，丁管翻，又丁亂翻。〕不暇復憂盜賊、治官事。〔復，扶又翻。治，直之翻。〕將帥又不能躬率吏士，戰則為賊所破，吏氣浸傷，徒費百姓。前幸蒙赦令，賊欲解散，或反遮擊，恐入山谷，轉相告語；〔語，牛倨翻。〕故郡縣降賊皆更驚駭，恐見詐滅，因饑饉易動，〔降，戶江翻。易，以豉翻。〕旬日之間更十餘萬人，此盜賊所以多之故也。今洛陽以東，米石二千，竊見詔書欲遣太師、更始將軍；二人爪牙重臣，多從人眾，道上空竭，〔言牢稟不給也。〕少則無以威示遠方。宜急選牧、尹以下，明其賞罰，收合離鄉；小國無城郭者，〔小國，諸列侯國也。〕徙其老弱置大城中，積臧穀食，〔臧，讀曰藏。〕并力固守。賊來攻城，則不能下；所過無食，勢不得群聚；如此，招之必降，擊之則滅。今空復多出將帥，〔復，扶又翻。〕郡縣苦之，反甚於賊。宜盡徵還乘傳諸使者〔傳，知戀翻。〕以休息郡縣；委任臣況以二州盜賊必平定之。」莽畏惡況，〔畏惡其能也。惡，烏路翻。〕陰為發代，〔為，于偽翻。〕遣使者賜況璽書。使者至，見況，因令代監其兵，〔監，古銜翻。〕遣況西詣長安，拜為師尉大夫。況去，齊地遂敗。\n\n 　　三年（壬午、二二）\n\n 　　春，正月，九廟成，納神主。〔木主也。〕莽謁見，大駕乘六馬，以五采毛為龍文衣，著角，長三尺。〔師古曰：以被馬上也。著，陟略翻。長，直亮翻。〕又造華蓋九重，〔古今註曰：華蓋，黃帝所作也。黃帝與蚩尤戰于涿鹿之野，常有雲氣，金枝玉葉，因而作華蓋。重，直龍翻。〕高八丈一尺，〔高，居傲翻。〕載以四輸車；輓者皆呼「登仙」，莽出，令在前。百官竊言：「此似輀車，〔輀，音而，喪車也。〕非仙物也。」\n\n 　　二月，樊崇等殺景尚。〔景尚，去年所遣。〕\n\n 　　关东人相食。\n\n 　　夏，四月，遣太師王匡、更始將軍廉丹東討眾賊。〔更，工衡翻。〕初，樊崇等眾既寖盛，乃相與為約：「殺人者死，傷人者償創。」〔創，初良翻。〕其中最尊號三老，次從事，次卒史。〔師古曰：言不為大號。余謂三老、從事、卒史皆郡縣史也。崇等起於民伍，所識止此耳。其後黨眾日盛，氣勢日張，則攻長安，立盆子，非其初不為大號也。〕及聞太師、更始將討之，恐其眾與莽兵亂，乃皆朱其眉以相識別，〔別，彼列翻。〕由是號曰赤眉。匡、丹合將銳士十餘萬人，〔將，即亮翻；下遣將同。〕所過放縱。東方為之語曰：「寧逢赤眉，不逢太師！太師尚可，更始殺我！」卒如田況之言。〔卒，子恤翻。〕\n\n 　　莽又多遣大夫、謁者分教民煮草禾為酪，〔服虔曰：煮木實。或曰，如今餌朮之屬也。如淳曰：作杏酪之屬也。師古曰：如說是也。〕酪不可食，重為煩費。〔師古曰：重，音直用翻。〕\n\n 　　 綠林賊遇疾疫，死者且半，乃各分散引去。王常、成丹西入南郡，號「下江兵」；王鳳、王匡、馬武及其支黨朱鮪、張卬等北入南陽，號「新市兵」；〔郡國志，新 市縣屬江夏郡。水經註：新市縣治杜城，屬竟陵郡。杜佑曰：漢新市縣故城，在郢州富水縣東北。〕皆自稱將軍。莽遣司命大將軍孔仁部豫州，納言大將軍嚴尤、秩 宗大將軍陳茂擊荊州，〔莽賜司卿及六卿號皆大將軍。〕各從吏士百餘人，乘傳到部募士。〔傳，知戀翻。〕尤謂茂曰：「遣將不與兵符，必先請而後動，是猶紲韓 盧而責之獲也。」〔師古曰：紲，繫也。韓盧，古韓國之名犬也。黑色曰盧。紲，音私列翻。〕\n\n 　　蝗从东方来，飞蔽天。\n\n 　　流民入關者數十萬人，乃置養贍官稟食之，〔師古曰：稟，給也，音彼甚翻。食，讀曰坔。〕使者監領，〔監，古銜翻。〕與小吏共盜其稟，〔師古曰：盜其稟者，盜所給之物。〕飢死者什七八。\n\n 　　先是，莽使中黃門王業領長安市買，〔先，悉薦翻。〕賤取於民；民甚患之。業以省費為功，賜爵附城。莽聞城中饑饉，以問業。業曰：「皆流民也。」乃市所賣粱飯、肉羹，持入示莽曰：「居民食咸如此。」莽信之。\n\n 　　秋，七月，新市賊王匡等進攻隨；〔賢曰：隨縣，屬南陽郡；今隨州縣。〕平林人陳牧、廖湛復聚眾千餘人，號「平林兵」，以應之。〔姓譜：廖，周文王子伯廖之後。風俗通：古有廖叔安，左傳作「飂」，蓋其後也。水經註：章水南逕隨郡平林縣故城西，俗謂之將陂城，與新市接界。賢曰：廖，音力弔翻。平林，地名，在今隨州隨縣東北。復，扶又翻。〕\n\n 　　莽詔書讓廉丹曰：「倉廩盡矣，府庫空矣，可以怒矣，可以戰矣！將軍受國重任，不捐身於中野，無以報恩塞責！」〔塞，悉則翻。〕丹惶恐，夜，召其掾馮衍，以書示之。〔掾，俞絹翻。〕衍因說丹曰：「張良以五世相韓，椎秦始皇博浪之中。〔事見七卷秦始皇二十九年。說，輪芮翻。相，息亮翻。〕將軍之先，為漢信臣；〔賢曰：廉褒，襄武人，宣帝時為後將軍，即丹之先。〕新室之興，英俊不附。今海內潰亂，人懷漢德，甚於周【章：十二行本「周」作「詩」；乙十一行本同；孔本同。】人思召公也；〔召公之教，明於南國，周人思之，為賦甘棠。召，音邵。〕人所歌舞，天必從之。〔賢曰：詩小雅曰：雖無德與女，式歌且舞。言漢氏之德，人歌舞之也。書曰：人之所欲，天必從之。〕今方為將軍計，莫若屯據大郡，鎮撫吏士，砥厲其節，納雄桀之士，詢忠智之謀，興社稷之利，除萬人之害，則福祿流於無窮，功烈著於不滅；何與軍覆於中原，身膏於草野，功敗名喪，恥及先祖哉！」〔師古曰：與，猶如也，喪，息浪翻。〕丹不聽。衍，左將軍奉世曾孫也。\n\n 　　冬，無鹽索盧恢等舉兵，反城附賊，〔師古曰：索盧，姓也。恢，名也。呂氏春秋：禽滑釐有門人索盧參。反城，據城以反也。一曰：反，音幡，今語賊猶曰幡城。索，音先各翻。余謂一說是。賢曰：無鹽縣，屬東平郡；故城在今鄆州須昌縣之東。〕廉丹、王匡攻拔之，斬首萬餘級。莽遣中郎將奉璽書勞丹、匡，〔勞，力到翻。〕進爵為公；封吏士有功者十餘人。\n\n 　　赤眉別校董憲等眾數萬人在梁郡，〔校，戶教翻；下同。梁國，時除為郡。〕王匡欲進擊之；廉丹以為新拔城罷勞，〔罷，讀曰疲。〕當且休士養威。匡不聽，引兵獨進，丹隨之。合戰成昌，〔師古曰：成昌，地名也。余據後漢書，亦當在無鹽縣界。〕兵敗，匡走；丹使吏持其印、紱、節付匡〔紱，音弗。〕曰：「小兒可走，吾不可！」遂止，戰死。校尉汝雲、王隆等二十餘人別鬭，〔汝，姓也。左傳：晉大夫女齊。陸德明曰：女，音汝。〕聞之，皆曰：「廉公已死，吾誰為生！」〔為，于偽翻。〕馳奔賊，皆戰死。\n\n 　　國將哀章自請願平山東，〔將，即亮翻。〕莽遣章馳東與太師匡并力。又遣大將軍陽浚守敖倉；司徒王尋將十餘萬屯洛陽，鎮南宮；大司馬董忠養士習射中軍北壘；〔恐當作「北軍中壘。」〕大司空王邑兼三公之職。\n\n 　　初，【張：「初」下脫「景帝子」三字。】長沙定王發生舂陵節侯買，買生戴侯熊渠，熊渠生考侯仁。仁以南方卑濕，徙封南陽之白水鄉，與宗族往家焉。〔賢曰：舂陵，鄉名，本屬零陵泠道縣，在今永州唐興縣北；元帝時，徙南陽，仍號舂陵，故城在今隨州棗陽縣東。杜佑曰：棗陽，後漢蔡陽縣；漢舂陵故城在今縣東。〕仁卒，子敞嗣；值莽篡位，國除。節侯少子外為鬱林太守，〔賢曰：鬱林郡，今郴州縣。余按唐郴州無鬱林縣，而唐之桂、 柳、鬱、邕、象、鷰、潯、南、尹、樂、融、賓等州，皆漢鬱林郡地。〕外生鉅鹿都尉回，〔賢曰：鉅鹿郡，今邢州縣。余按唐邢州固有鉅鹿縣，而唐邢、趙二州皆 漢鉅鹿郡地。〕回生南頓令欽。〔賢曰：南頓縣，屬汝南郡；故城在今陳州項城縣西。括地志：陳州南頓縣，古頓子國；逼於陳，南徙，故曰南頓。〕欽娶湖陽樊重 女，〔湖陽縣，屬南陽郡。宋白曰：湖陽縣，古蓼國地。〕生三男：縯，仲，秀，〔縯，音衍。〕兄弟早孤，養於叔父良。縯性剛毅，慷慨有大節，自莽篡漢，常憤 憤，懷復社稷之慮，不事家人居業，傾身破產，交結天下雄俊。秀隆準日角，〔賢曰：隆，高也。許負云：鼻頭為準。鄭玄尚書中侯註云：日角，謂庭中骨起狀如日。〕性勤稼穡；〔賢曰：種曰稼，斂曰穡。〕縯常非笑之，比於高祖兄仲。〔賢曰：仲，郃陽侯喜也，能為產業。高祖為太上皇壽曰：始大人常以臣不能治產業，不如仲力；今其業所就，孰與仲多﹖〕秀姊元為新野鄧晨妻，秀嘗與晨俱過穰人蔡少公，少公頗學圖讖，言「劉秀當為天子」；〔少，詩照翻。讖，楚譖翻。〕或曰：「是國師公劉秀乎﹖」秀戲曰：「何用知非僕邪！」坐者皆大笑。晨心獨喜。\n\n 　　宛人李守，好星曆、讖記，〔宛，於元翻。好，呼到翻。〕為莽宗卿師，〔賢曰：平帝五年，王莽攝政，郡國置宗師以主宗室。蓋時尊之，故曰宗卿師之。余按莽置宗師，主漢宗室耳。此宗卿師，莽篡時所置也。〕嘗謂其子通曰：「劉氏當興，李氏為輔。」 及新市、平林兵起，南陽騷動，通從弟軼謂通曰：〔從，才用翻。軼，音逸，又徒結翻。〕「今四方擾亂，漢當復興。〔復，扶又翻，又如字。〕南陽宗室，獨劉伯 升兄弟汎愛容眾，可與謀大事。」〔縯，字伯升。〕通笑曰：「吾意也！」會秀賣穀於宛，〔宛，於元翻。〕通遺軼往迎秀，與相見，因具言讖文事，與相約結，定 計議。通欲以立秋材官都試騎士日，劫前隊大夫甄阜及屬正梁丘賜，〔莽改南陽曰前隊，置大夫職如太守，屬正職如都尉。師古曰：隊，音遂。甄，之人翻。〕因以號令大眾，使軼與秀歸舂陵舉兵以相應。於是縯召諸豪桀計議曰：「王莽暴虐，百姓分崩；今枯旱連年，兵革並起，此亦天亡之時，復高祖之業，定萬世之秋也！」〔言定天下傳之萬世，此其時也。〕眾皆然之。於是分遣親客於諸縣起兵，縯自發舂陵子弟。諸家子弟恐懼，皆亡匿，曰：「伯升殺我！」及見秀絳衣大冠，〔董巴輿服志曰：大冠者，武官冠之。東觀記：上時絳衣大冠、將軍服也。〕皆驚曰：「謹厚者亦復為之！」乃稍自安。凡得子弟七八千人，部署賓客，自稱「柱天都部」。〔賢曰：柱天，若天之柱也。都部者，都統其眾也。〕秀時年二十八。李通未發，事覺，亡走；父守及家屬坐死者六十四人。\n\n 　　縯使族人嘉招說新市、平林兵，〔說，輸芮翻。〕與其帥王鳳、陳牧西擊長聚；〔帥，所類翻。聚，才喻翻；下同。〕進屠唐子鄉，〔賢曰：多所誅殺曰屠。唐子 鄉有唐子山，在今唐州湖陽縣西南。〕又殺湖陽尉。軍中分財物不均，眾恚恨，欲反攻諸劉；〔恚，於避翻。〕劉秀斂宗人所得物，悉以與之，眾乃悅。進拔棘陽，〔賢曰：棘陽，縣名，屬南陽郡，在棘水之陽，古謝國也；故城在今唐州湖陽縣西北。棘，音紀力翻。〕李軼、鄧晨皆將賓客來會。〔將，即亮翻。〕\n\n 　　嚴尤、陳茂破下江兵；成丹、王常、張卬等收散卒入蔞谿，略鍾、龍間，〔賢曰：蔞，音力于翻。盛弘之荊州記曰：永陽縣北有石龍山，在今安州應山縣東北。又隨州隨縣東北有三鍾山。〕眾復振；〔復，扶又翻；下同。〕引軍與荊州牧戰于上唐，〔賢曰：上唐，鄉名，故城在今隨州棗陽縣東北。水經註：上唐本蔡陽縣之上唐鄉，春秋時唐國也。〕大破之。\n\n 　　十一月，有星孛于張。〔賢曰：張，南方宿。續漢志曰：張為周地。晉書天文志：張六星，在天廟北。孛，蒲內翻。〕\n\n 　　 劉縯欲進攻宛，至小長安聚，〔賢曰：續漢書：淯陽縣有小長安聚，故城在今鄧州南陽縣南。杜佑曰：南陽，漢宛縣；縣南三十七里有小長安。〕與甄阜、梁丘賜 戰；時天密霧，漢軍大敗。秀單馬走，遇女弟伯姬，與共騎而奔；前行，復見姊元，趣令上馬，〔騎，奇寄翻。復，扶又翻；下同。趣，讀曰促。上，時掌翻。〕元以手揮曰：「行矣，不能相救，無為兩沒也！」會追兵至，元及三女皆死，縯弟仲及宗從死者數十人。〔從，才用翻。〕\n\n 　　縯復收會兵眾，還保棘陽。阜、賜乘勝留輜重於藍鄉，〔賢曰：比陽縣有藍鄉。重，直用翻。〕引精兵十萬南渡潢淳，〔賢曰：酈道元水經註曰：諸水二湖流注，合為黃水；又南經棘陽縣之潢淳聚，又謂之潢淳水。在今唐州湖陽縣。〕臨沘水，〔水經註：沘水出沘陽縣東北大胡山，南與灃水會，謂之派水；昔漢光武破甄阜、梁丘賜於沘水西，斬之於斯水也。杜佑曰：漢舞陽故城在唐州泌陽縣北；有泌水，在縣南，光武破阜、賜處。〕阻兩川間為營，絕後橋，示無還心。新市、平林見漢兵數敗，〔數，所角翻。〕阜、賜軍大至，各欲解去，縯甚患之。會下江兵五千餘人至宜秋，〔賢曰：宜秋，聚名，在沘陽縣。余按續漢志，南陽平氏縣有宜秋聚。〕縯即與秀及李通造其壁曰：〔造，七到翻。〕「願見下江一賢將，議大事。」眾推王常。縯見常，說以合從之利，〔賢曰：以利合曰從。說，輸芮翻；下同。從，子容翻。〕常大悟曰：「王莽殘虐，百姓思漢。今劉氏復興，〔復，扶又翻；下同。〕即真主也；誠思出身為用，輔成大功。」縯曰：「如事成，豈敢獨饗之哉！」遂與常深相結而去。常還，具為餘將成丹、張卬言之。〔常與縯會，餘二將在軍。為，于偽翻。將，即亮翻。〕丹、卬負其眾曰：「大丈夫既起，當各自為主，何故受人制乎！」常乃徐曉說其將帥曰：「王莽苛酷，積失百姓之心，民之謳吟思漢，非一日也，故使吾屬因此得起。夫民所怨者，天所去也；民所思者，天所興也。舉大事，必當下順民心，上合天意，功乃可成；若負強恃勇，觸情恣欲，雖得天下，必復失之。以秦、項之勢，尚至夷覆，況今布衣相聚草澤，以此行之，滅亡之道也。今南陽諸劉舉【章：十二行本「舉」下有「宗起」二字；乙十一行本同；孔本同；張校同；退齋校同。】兵，觀其來議者，皆有深計大慮，王公之才，與之并合，必成大功，此天所以祐吾屬也！」下江諸將雖屈強少識，〔屈強，梗戾貌。屈，音居勿翻。強，音其兩翻。少，詩沼翻。〕然素敬常，乃皆謝曰：「無王將軍，吾屬幾陷於不義！」〔幾，居希翻。〕即引兵與漢軍、新市、平林合。於是諸部齊心同力，銳氣益壯。縯大饗軍士，設盟約，休卒三日，分為六部；十二月，晦，潛師夜起，襲取藍鄉，盡獲其輜重。〔重，直用翻。〕\n\n 　　常乃徐曉說其將帥曰：「王莽苛酷，積失百姓之心，民之謳吟思漢，非一日也，故使吾屬因此得起。夫民所怨者，天所去也；民所思者，天所興也。舉大事，必當下順民心，上合天意，功乃可成；若負強恃勇，觸情恣欲，雖得天下，必復失之。以秦、項之勢，尚至夷覆，況今布衣相聚草澤，以此行之，滅亡之道也。今南陽諸劉舉【章：十二行本「舉」下有「宗起」二字；乙十一行本同；孔本同；張校同；退齋校同。】兵，觀其來議者，皆有深計大慮，王公之才，與之并合，必成大功，此天所以祐吾屬也！」下江諸將雖屈強少識，〔屈強，梗戾貌。屈，音居勿翻。強，音其兩翻。少，詩沼翻。〕然素敬常，乃皆謝曰：「無王將軍，吾屬幾陷於不義！」〔幾，居希翻。〕即引兵與漢軍、新市、平林合。於是諸部齊心同力，銳氣益壯。縯大饗軍士，設盟約，休卒三日，分為六部；十二月，晦，潛師夜起，襲取藍鄉，盡獲其輜重。〔重，直用翻。〕\n",
    "资治通鉴第三十九卷-汉纪三十一": "　　汉纪三十一　起昭阳协洽，尽阏逢涒滩，凡二年。\n\n 　　淮阳王〔諱玄，字聖公，光武族兄也。帝王世紀曰：舂陵戴侯熊渠生蒼梧太守利；利生子張；子張生玄。後敗，降赤眉；光武詔封為淮陽王。〕\n\n 　　更始元年（癸未、二三）〔更，工衡翻。是年二月，即位，改元。〕\n\n 　　春，正月，甲子朔，漢兵與下江兵共攻甄阜、梁丘賜，斬之，〔甄，之人翻。〕殺士卒二萬餘人。王莽納言將軍嚴尤、秩宗將軍陳茂引兵欲據宛，〔宛，於元翻。〕劉縯與戰於淯陽下，〔續漢志，淯陽縣屬南陽郡。賢曰：故城在今鄧州南陽縣南淯水之陽，因名。淯，音育。〕大破之，遂圍宛。先是，青、徐賊眾雖數十萬人，訖無文書、號令、旌旗、部曲；〔師古曰：文，謂文章。號，謂大位號也。一曰：號，謂號令也。先，悉薦翻。〕及漢兵起，皆稱將軍，攻城略地，移書稱說。〔稱說者，數莽之罪也。〕莽聞之，始懼。\n\n 　　舂陵戴侯曾孫玄在平林兵中，號更始將軍。〔更，工衡翻。〕時漢兵已十餘萬，諸將議以兵多而無所統一，欲立劉氏以從人望。南陽豪桀及王常等皆欲立劉縯；而新市、平林將帥樂放縱，〔樂，音洛。〕憚縯威明，貪玄懦弱，先共定策立之，然後召縯示其議。縯曰：「諸將軍幸欲尊立宗室，甚厚！然今赤眉起青、徐，眾數十萬，聞南陽立宗室，恐赤眉復有所立，〔其後赤眉果立盆子。復，扶又翻。〕王莽未滅而宗室相攻，是疑天下而自損權，〔言宗室爭立，則天下莫知所從，是疑天下之心而自損其權也。〕非所以破莽也。舂陵去宛三百里耳，遽自尊立，為天下準的，使後人得承吾敝，非計之善者也。不如且稱王以號令，王勢亦足以斬諸將。若赤眉所立者賢，相率而往從之，必不奪吾爵位；若無所立，破莽，降赤眉，〔降，戶江翻。〕然後舉尊號，亦未晚也。」諸將多曰：「善！」張卬拔劍擊地〔考異曰：司馬彪續漢書「卬」作「印」，袁宏後漢紀作「斤」，皆誤。今從范曄後漢書。〕曰：「疑事無功，〔戰國策，肥義對趙武靈王之言。〕今日之議，不得有二！」眾皆從之。二月，辛巳朔，設壇場於淯水上沙中，〔水經註：淯水出弘農盧氏縣攻離山，東南過南陽西鄂縣西北，又東過宛縣南；諸將立聖公於斯水之上。〕玄即皇帝位，南面立，朝群臣；〔朝，直遙翻。〕羞愧流汗，舉手不能言。於是大赦，改元，以族父良為國三老，王匡為定國上公，王鳳為成國上公，朱鮪為大司馬，劉縯為大司徒，陳牧為大司空，餘皆九卿將軍。〔匡、鳳皆位上公而加定國、成國美號也。九卿將軍，職為九卿，各帶將軍之號，仍王莽之制也。〕由是豪桀失望，多不服。〔豪桀欲立縯而今立玄，故失望。〕\n\n 　　王莽欲外示自安，乃染其須髮，立杜陵史諶女為皇后；〔諶，時壬翻。〕置後宮，位號視公、卿、大夫、元士者凡百二十人。〔三夫人視三公，九嬪視九卿，二十七世婦視二十七大夫，八十一御妻視八十一元士。〕\n\n 　　莽赦天下，詔：「王匡，哀章等討青、徐盜賊，嚴尤、陳茂等討前隊醜虜，明告以生活、丹青之信；〔師古曰：生活，謂來降者不殺之也。丹青之信，言明著也。〕復迷惑不解散，〔復，扶又翻。〕將遣大司空、隆新公將百萬之師劋絕之矣。」〔師古曰：劋，絕也，音子小翻。司空、隆新公，王邑。〕\n\n 　　三月，王鳳與太常偏將軍劉秀等徇昆陽、定陵、郾，皆下之。〔賢曰：昆陽、定陵、郾，皆縣名，並屬潁川郡。昆陽故城，在今許州葉縣北二十五里。郾，今豫州郾城縣也。定陵，在今郾城西北。郾，音於建翻。余按舊唐書，高宗咸亨二年冬，校獵於許州葉縣昆水之陽。〕\n\n 　　王莽聞嚴尤、陳茂敗，乃遣司空王邑馳傳，〔傳，知戀翻。〕與司徒王尋發兵平定山東；徵諸明兵法六十三家以備軍吏，以長人巨毋霸為壘尉，〔鄭玄曰：軍壁曰壘。賢曰：壘尉，主壁壘之事。〕又驅諸猛獸虎、豹、犀、象之屬以助威武。邑至洛陽，州郡各選精兵，牧守自將，〔守，式又翻。將，即亮翻。〕定會者四十三【章：十二行本「三」作「二」；乙十一行本同；孔本同；退齋校同。】萬人，號百萬；餘在道者，旌旗、輜重，千里不絕。〔賢曰：周禮曰：析羽為旌，熊虎為旗。輜，車名。釋名曰：輜，廁也，謂軍糧什物雜廁載之；以其累重，故稱輜重。重，音直用翻。〕夏，五月，尋、邑南出潁川，與嚴尤、陳茂合。\n\n 　　諸將見尋、邑兵盛，皆反走，入昆陽，惶怖，憂念妻孥，〔賢曰：孥，子也，音奴。〕欲散歸諸城。劉秀曰：「今兵穀既少〔少，詩沼翻。〕而外寇強大，并力禦之，功庶可立；如欲分散，勢無俱全。且宛城未拔，〔賢曰：謂伯升圍宛未拔也。〕不能相救；昆陽即拔，一日之間，諸部亦滅矣。今不同心膽，共舉功名，反欲守妻子財物邪！」諸將怒曰：「劉將軍何敢如是！」秀笑而起。會候騎還，言：「大兵且至城北，軍陳數百里，不見其後。」〔陳，讀曰陣。〕諸將素輕秀，及迫急，乃相謂曰：「更請劉將軍計之。」秀復為圖畫成敗，〔復，扶又翻。為，于偽翻。〕諸將皆曰：「諾。」時城中唯有八九千人，秀使王鳳與廷尉大將軍王常守昆陽，夜與五威將軍李軼等十三騎〔賢曰：王莽置五威將軍，其衣服依五方之色，以威天下。李軼初起，猶假以為號。余謂如太常偏將軍、廷尉大將軍之類，亦猶莽之納言大將軍、秩宗大將軍，是即前所云九卿將軍也。〕出城南門，於外收兵。\n\n 　　時莽兵到城下者且十萬，秀等幾不得出。〔幾，居希翻。〕尋、邑縱兵圍昆陽，嚴尤說邑曰：〔說，輸芮翻。〕「昆陽城小而堅，今假號者在宛，〔假號者，謂更 始也。〕亟進大兵，彼必奔走；宛敗，昆陽自服。」邑曰：「吾昔圍翟義，坐不生得〔翟義事見三十六卷王莽居攝二年。賢曰：坐，才臥翻。〕以見責讓，今將百萬之眾，遇城而不能下，非所以示威也。當先屠此城，蹀血而進，〔師古曰：蹀，音大頰翻。蹀，謂履涉之也。〕前歌後舞，顧不快邪！」遂圍之數十重，列營百數，鉦鼓之聲聞數十里，〔重，直龍翻。聞，音問。〕或為地道、衝輣撞城；〔賢曰：衝，橦車也；詩曰：臨衝閑閑。許慎曰：輣，樓車也。輣，音步耕翻。撞，丈江翻。〕積弩亂發，矢下如雨，城中負戶而汲。王鳳等乞降，不許。〔降，戶江翻。〕尋、邑自以為功在漏刻，不以軍事為憂。嚴尤曰：「兵法：『圍城為之闕』，〔師古曰：此兵法之言也。闕，不合也。孫子曰：圍師必闕。曹操註云：司馬法云：圍其三面，闕其一面，所以示生路也。〕宜使得逸出以怖宛下。」〔怖，普布翻。〕邑又不聽。\n\n 　　棘陽守長岑彭〔姓譜：岑，古岑子國之後。呂氏春秋：周文王封異母弟耀之子渠為岑子，其地梁國岑亭是也。彭，棘陽人，守本縣長。長，知兩翻。〕與前隊貳嚴說〔貳，副也。莽使說為前隊大夫甄阜之副也。〕共守宛城，漢兵攻之數月，城中人相食，乃舉城降；更始入都之。諸將欲殺彭，劉縯曰：「彭，郡之大吏，執心固守，是其節也。今舉大事，當表義士，不如封之。」更始乃封彭為歸德侯。〔賢曰：歸德，縣名，屬北地郡。宋白曰：慶州華池縣，本漢歸德縣地。又，通遠軍西北有歸德川。〕\n\n 　　劉秀至郾、定陵，悉發諸營兵；諸將貪惜財物，欲分兵守之。秀曰：「今若破敵，珍寶萬倍，大功可成；如為所敗，〔敗，補邁翻。〕首領無餘，何財物之有！」乃悉發之。六月，己卯朔，秀與諸營俱進，自將步騎千餘為前鋒，去大軍四五里而陳；〔陳，讀曰陣。〕尋、邑亦遣兵數千合戰，秀奔之，斬首數十級。〔賢曰：秦法：斬首一，賜爵一級；因謂斬首為級。〕諸將喜曰：「劉將軍平生見小敵怯，今見大敵勇，甚可怪也！且復居前，請助將軍！」秀復進，尋、邑兵卻，諸部共乘之，斬首數百、千級。〔自數百級以至千級也。復，扶又翻。〕連勝，遂前，諸將膽氣益壯，無不一當百，秀乃與敢死者三千人從城西水上衝其中堅。〔賢曰：敢死，謂果敢而死者。凡軍事，中軍將軍至尊，以堅銳自輔，故曰中堅也。余謂敢死者，敢於致死者也。〕尋、邑易之，〔易，以豉翻。〕自將萬餘人行陳，〔師古曰：巡行軍陳也。行，音下更翻。陳，讀曰陣；下同。〕敕諸營皆按部毋得動，獨迎與漢兵戰，不利，大軍不敢擅相救；尋、邑陳亂，漢兵乘銳崩之，遂殺王尋。城中亦鼓譟而出，中外合勢，震呼動天地；〔呼，火故翻。〕莽兵大潰，走者相騰踐，伏尸百餘里。會大雷、風，屋瓦皆飛，雨下如注，滍川盛溢，〔水經曰：滍水出南陽魯陽縣西堯山，東南經昆陽城北，東入汝。滍，音直理翻。〕虎豹皆股戰，士卒赴水溺死者以萬數，〔賢曰：數過於萬，故以萬為數。〕水為不流。〔為，于偽翻。〕王邑、嚴尤、陳茂輕騎乘死人渡水逃去，盡獲其軍實輜重，不可勝算，〔重，直用翻。勝，音升。〕舉之連月不盡，或燔燒其餘。士卒奔走，各還其郡，王邑獨與所將長安勇數千人還洛陽，關中聞之震恐。於是海內豪桀翕然響應，〔響應，若響之應聲也。〕皆殺其牧守，自稱將軍，用漢年號以待詔命；旬月之間，徧於天下。\n\n 　　莽聞漢兵言莽鴆殺孝平皇帝，乃會公卿於王路堂，開所為平帝請命金縢之策，〔事見三十六卷平帝元始六年。為，于偽翻。〕泣以示群臣。\n\n 　　劉秀復徇潁川，攻父城不下，〔賢曰：父城，縣名，故城在今許州葉縣東北。汝州郟城縣亦有父城。復，扶又翻；下同。〕屯兵巾車鄉。〔賢曰：巾車，鄉名也，在父城界。〕潁川郡掾馮異監五縣，〔掾，俞絹翻。監，古銜翻。〕為漢兵所獲。異曰：「異有老母在父城，願歸，據五城以效功報德！」秀許之。異歸，謂父城長苗萌曰：「諸將多暴橫，〔長，知兩翻。橫，戶孟翻。〕獨劉將軍所到不虜略，觀其言語舉止，非庸人也！」遂與萌率五縣以降。〔降，戶江翻。〕\n\n 　　新市、平林諸將以劉縯兄弟威名益盛，陰勸更始除之。秀謂縯曰：「事欲不善。」〔言更始欲相圖也。〕縯笑曰：「常如是耳。」更始大會諸將，取縯寶劍視之；悤衣御史申徒建隨獻玉玦；〔申徒，即申屠。賢曰：玦，決也，令早決斷。〕更始不敢發。縯舅樊宏謂縯曰：「建得無有范增之意乎﹖」〔范增事見九卷高帝元年。〕縯不應。李軼初與縯兄弟善，後更諂事新貴；〔新貴，謂朱鮪等。〕秀戒縯曰：「此人不可復信！」〔復，扶又翻。〕縯不從。縯部將劉稷，勇冠三軍，〔冠，古玩翻。〕聞更始立，怒曰：「本起兵圖大事者，伯升兄弟也。今更始何為者邪！」更始以稷為抗威將軍，稷不肯拜；〔不肯拜受抗威之命也。〕更始乃與諸將陳兵數千人，先收稷，將誅之；縯固爭。李軼、朱鮪因勸更始并執縯，即日殺之；以族兄光祿勳賜為大司徒。〔賜與更始同祖蒼梧太守利。〕秀聞之，自父城馳詣宛謝。〔賢曰：以伯升見害，心不自安，故謝。〕司徒官屬迎弔秀，〔縯之官屬也。〕秀不與交私語，〔遠嫌也。〕惟深引過而已，〔引過以歸己。〕未嘗自伐昆陽之功；又不敢為縯服喪，〔為，于偽翻。〕飲食言笑如平常。更始以是凓，拜秀為破虜大將軍，封武信侯。\n\n 　　道士西門君惠謂王莽衛將軍王涉曰：「讖文劉氏當復興，〔復，扶又翻；下同。〕國師公姓名是也。」涉遂與國師公劉秀、大司馬董忠、司中大贅孫伋謀，以所部兵劫莽降漢，以全宗族。〔涉欲全王氏之族也。降，戶江翻。〕秋，七月，伋以其謀告莽，莽召忠詰責，因格殺之，使虎賁以斬馬劍剉忠，收其宗族，以醇醯、毒藥、白刃、叢棘并一坎而埋之；秀、涉皆自殺。莽以其骨肉、舊臣，惡其內潰，故隱其誅。〔師古曰：王涉，骨肉；劉歆，舊臣。余按莽傳，涉，曲陽侯根子也。惡，烏路翻。〕莽以軍師外破，大臣內畔，左右亡所信，〔古亡、無字通。〕不能復遠念郡國，乃召王邑還，為大司馬，以大長秋張邯為大司徒，崔發為大司空，司中壽容苗訢為國 師。〔邯，下甘翻。訢，音欣。〕莽憂懣不能食，〔懣，音悶，又音滿。〕但飲酒，啗鰒魚；〔師古曰：此鰒，海魚也，音雹。郭璞註三蒼曰：鰒，似蛤，偏著石。 廣志：曰：鰒，無鱗，有殼，一面附石，細孔雜雜，或七或九。本草曰：石決明，一名鰒魚。〕讀軍書倦，因馮几寐，〔師古曰：馮，讀曰憑。〕不復就枕矣。\n\n 　　成紀隗崔、隗義、〔成紀縣，屬天水郡。賢曰：故城在今秦州隴城縣西北。隗姓，出於赤狄。〕上邽楊廣、冀人周宗〔上邽縣，屬隴西郡。賢曰：故邽戎邑，今秦州縣。冀縣，屬天水郡；秦武公伐冀戎，因縣之。宋白曰：秦州治隴城縣，即故冀城。〕同起兵以應漢，【章：十二行本「漢」下有「眾數千人」四字；乙十一行本同；孔本同；張校同。】攻平襄，殺莽鎮戎大尹李育。〔賢曰：平襄，縣名，屬天水郡，故城在今秦州伏羌縣西北：王莽改天水郡曰鎮戎。〕崔兄子囂，素有名，好經書，〔好，呼到翻。〕崔等共推為上將軍；崔為白虎將軍，義為左將軍。〔崔本自署右將軍；白虎居右，又起兵於西方，白虎主之，因改右將軍號白虎將軍。〕囂遣使聘平陵方望，以為軍師。〔賢曰：平陵，昭帝陵，因以為縣；故城在今咸陽縣西北。武王伐紂，以太公為師尚父；田單守即墨，以一卒為神師；韓信既破趙，師事李左車；皆軍師也。後遂以為官稱。〕望說囂立高廟于邑東；〔平襄邑之東也。說，輸芮翻。〕己巳，祠高祖、太宗、世宗，囂等皆稱臣執事，殺馬同盟，以興輔劉宗；移檄郡國，數莽罪惡。〔數，所具翻。〕勒兵十萬，擊殺雍州牧陳慶、安定大尹王向。〔莽改漢涼州曰雍州。向，平阿侯王譚之子也。考異曰：王莽傳作「卒正王旬」，袁紀作「太守王向」，今從范書。〕分遣諸將徇隴西、武都、金城、武威、張掖、酒泉、敦煌，〔敦，徒門翻。〕皆下之。\n\n 　　初，茂陵公孫述為清水長，〔賢曰：清水，縣名，屬天水郡；今秦州縣。〕有能名；遷導江卒正，治臨邛。〔賢曰：王莽改蜀郡曰導江。臨邛，今邛州縣。班志，臨邛縣屬蜀郡。邛，音渠容翻。〕漢兵起，南陽宗成、商人王岑起兵徇漢中以應 漢，〔宗成，南陽人也。地理志，商縣，屬弘農郡。賢曰：今商州商雒縣也。〕殺王莽庸部牧宋遵，眾合數萬人。述遣使迎成等，成等至成都，〔地理志，成都縣， 屬蜀郡。〕虜掠暴橫。〔橫，戶孟翻。〕述召郡中豪桀謂曰：「天下同苦新室，思劉氏久矣，故聞漢將軍到，馳迎道路。今百姓無辜而婦子係獲，此寇賊，非義兵 也。」乃使人詐稱漢使者，假述輔漢將軍、蜀郡太守兼益州牧印綬；選精兵西擊成等，殺之，〔按臨邛在成都西南。述兵自臨邛迎擊宗成等，非西向也。此承范史之誤。〕并其眾。\n\n 　　前鍾武侯劉望起兵汝南，〔按王子侯表：鍾武節侯度，長沙定王之孫，成帝元延二年，侯則紹封；其後不見。或者望其則之子歟﹖鍾武在義陽郡界。水經註：師水過義陽郡城，東逕鍾武故城南。考異曰：王莽傳作「劉聖」，今從范書劉玄傳。〕嚴尤、陳茂往歸之；八月，望即皇帝位，以尤為大司馬，茂為丞相。\n\n 　　王莽使太師王匡、國將哀章守洛陽。〔將，即亮翻。考異曰：袁紀作「蔵章」，今從范書。〕更始遣定國上公王匡攻洛陽，西屏大將軍申屠建、丞相司直李松攻武關，〔李松，通之從弟。屏，必郢翻。〕三輔震動。析人鄧曄、于匡起兵南鄉以應漢，〔師古曰：析，南陽之縣。南鄉，析縣之鄉名也。宋白曰：鄧州內鄉縣，古之析邑。析，音先歷翻。〕攻武關都尉朱萌，萌降；〔降，戶江翻。〕進攻右隊大夫宋綱，殺之；〔莽改弘農郡曰右隊。〕西拔湖。〔師古曰：湖，弘農之縣也，本屬京兆。〕莽愈憂，不知所出。崔發言：「古者國有大災，則哭以厭之。〔師古曰：周禮春官之屬女巫之職曰：凡邦之大災，歌哭以請。哭者，所以告哀也。春秋左氏傳：宣十二年，楚子圍鄭，旬有七日，鄭人大臨，守陴者皆哭。故發引之以為言也。厭，音一葉翻。〕宜告天以求救！」莽乃率群臣至南郊，陳其符命本末，仰天大哭，氣盡，伏而叩頭。諸生小民旦夕會哭，為設餐粥；〔為，于偽翻。師古曰：餐，音千安翻。〕甚悲哀者，除以為郎，郎至五千餘人。\n\n 　　莽拜將軍九人，皆以虎為號，將北軍精兵數萬人以東，內其妻子宮中以為質。〔質，音致。〕時省中黃金尚六十餘萬斤，他財物稱是，〔稱，尺證翻。〕莽愈愛之，賜九虎士人四千錢；眾重怨，無鬭意。〔師古曰：重，音直用翻。〕九虎至華陰回谿，〔賢曰：回谿，今俗所謂回阬，在洛州永寧縣東北；其谿長四里，闊二丈，深二丈五尺。華，戶化翻。〕距隘自守。于匡、鄧曄擊之，六虎敗走；二虎詣闕歸死，莽使使責死者安在，皆自殺；其四虎亡。〔二虎自殺者，史熊、王況也。四虎亡者，史逸其名。〕三虎收散卒保渭口京師倉。〔三虎，郭欽、陳翬、成重也。師古曰：京師倉，在華陰灌北渭口也。〕\n\n 　　鄧曄開武關迎漢兵。李松將三千餘人至湖，與曄等共攻京師倉，未下。曄以弘農掾王憲為校尉，〔掾，俞絹翻。〕將數百人北渡渭，入左馮翊界。李松遣偏將軍韓臣等徑西至新豐擊【章：十二行本「擊」下有「破」字；乙十一行本同；孔本同；張校同；退齋校同。】莽波水將軍，〔據竇融傳，莽拜融為波水將軍。前書音義曰：波水，在長安南。〕追奔至長門宮。王憲北至頻陽，所過迎降。〔師古曰：所過之處， 人皆來迎而降附也。〕諸縣大姓各起兵稱漢將軍，【章：十二行本無「軍」字；乙十一行本同；孔本同。】率眾隨憲。李松、鄧曄引軍至華陰，而長安旁兵四會 城下；又聞天水隗氏方到，皆爭欲【章：十二行本「欲」下有「先」字；乙十一行本同；孔本同；張校同。】入城，貪立大功、鹵掠之利。〔言入城誅莽，既立大功，又得鹵掠，貪二者之利也。〕莽赦城中囚徒，皆授兵，殺豨，飲其血，與誓曰：「有不為新室者，社鬼記之！」〔豨，許豈翻，又音希。為，于偽翻。〕使更始將軍史諶將之。〔諶，氏壬翻。〕渡渭橋，皆散走；諶空還。眾兵發掘莽妻、子、父、祖冢，燒其棺及九廟、明堂、辟雍，火照城中。\n\n 　　九月，戊申朔，兵從宣平城門入。〔師古曰：長安城東出北頭第一門。〕張邯逢兵見殺；王邑、王林、王巡、蹛惲等分將兵距擊北闕下，〔蹛，師古曰：音帶，又 音徒蓋翻。蹛姓，惲名。惲，於粉翻。〕會日暮，官府、邸第盡奔亡。己酉，城中少年朱弟、張魚等恐見鹵掠，趨讙並和，〔師古曰：眾群行讙而自相和也。讙，許 元翻。和，音乎臥翻。〕燒作室門，〔程大昌曰：作室者，未央宮西北織室、暴室之類，黃圖謂為尚方工作之所者也。作室門，則工徒出入之門，蓋未央宮之便門也。〕斧敬法闥，〔師古曰：敬法，殿名也。闥，小門也。謂斧斫之也。〕呼曰：「反虜王莽，何不出降！」〔師古曰：呼，音火故翻。〕火及掖庭、承明，黃皇室主所居。黃皇室主曰：「何面目以見漢家！」自投火中而死。\n\n 　　莽避火宣室前殿，火輒隨之。莽紺袀服，〔師古曰：紺，深青而揚赤色也。袀，純也，純為紺服也。袀，音均，又音弋旬翻。〕持虞帝匕首；〔虞帝安得有匕首，蓋莽自為之以愚夫人。〕天文郎按式於前，〔師古曰：式，所以占時日。天文郎，今之用式者也。〕莽旋席隨斗柄而坐，曰：「天生德於予，漢兵其如予何！」〔莽引孔子之言以自況。〕庚戌，且明，群臣扶掖莽自前殿之漸臺，【章：十二行本「臺」下有「欲阻池水」四字；乙十一行本同；孔本同；張校同；退齋校同。】此未央宮之漸臺也。水經：未央漸臺在滄池中。建章漸臺在太液池中。程大昌曰：漸者，漬也，言臺在水中受其漸漬也。凡臺之環浸于水者，皆可名為漸臺。〔漸，子廉翻。〕公卿從官尚千餘人隨之。〔從，才用翻。〕王邑晝夜戰，罷極，〔師古曰：罷，讀曰疲。〕士死傷略盡；馳入宮，間關至漸臺，〔師古曰：間關，猶言崎嘔，展轉也。〕見其子侍中睦解衣冠欲逃，邑叱之，令還，父子共守莽。軍人入殿中，聞莽在漸臺，眾共圍之數百重。〔重，直龍翻。〕臺上猶與相射，〔射，而亦翻。〕矢盡，短兵接，王邑父子、蹛惲、王巡戰死，莽入室。下餔時，眾兵上臺，〔晡後，謂之下晡。按前書天文志：旦至食時，食時至日昳，日昳至晡，晡至下晡，下晡至日入。〕苗訢、唐尊、王盛等皆死。〔訢，音欣。〕商人杜吳殺莽，校尉東海公賓就斬莽首；〔師古曰：公賓姓，就名也。風俗通曰：魯大夫公賓庚之後。王莽五十一居攝，五十四即真，六十八誅死。〕軍人分莽身，節解臠分，爭相殺者數十人；公賓就持莽首詣王憲。憲自稱漢大將軍，城中兵數十萬皆屬焉；舍東宮，〔師古曰：舍，止宿也。〕妻莽後宮，乘其車服。癸丑，李松、鄧曄入長安，將軍趙萌、申屠建亦至；以王憲得璽綬不上，〔璽，斯氏翻。綬，音受。上，時掌翻。〕多挾宮女，建天子鼓旗，收斬之。傳莽首詣宛，縣於市；百姓共提擊之，〔縣，讀曰懸。提，音徒計翻。〕或切食其舌。\n\n 　　班固贊曰：王莽始起外戚，折節力行以要名譽，〔折，而設翻。要，一遙翻。〕及居位輔政，勤勞國家，直道而行，豈所謂『色取仁而行違』者邪！〔師古曰：論語載孔子答子張之言也。不仁之人假仁者之色，而行則違之。行，下孟翻。〕莽既不仁而有佞邪之材，又乘四父歷世之權，〔四父，謂王鳳、王音、王商、王根相繼秉政，皆莽諸父也。〕遭漢中微，國統三絕，〔成、哀、平皆絕。〕而太后壽考，為之宗主，故得肆其姦慝以成篡盜之禍。推是言之，亦天時，非人力之致矣！及其竊位南面，顛覆之勢險於桀、紂，而莽晏然自以黃、虞復出也，〔黃帝、虞舜，莽祖之。復，扶又翻。〕乃始恣睢，奮其威詐，〔師古曰：睢，音呼季翻。〕毒流諸夏，亂延蠻貉，猶未足以逞其欲焉。是以四海之內，囂然喪其樂生之心，〔師古曰：囂然，眾口愁貌也，音五高翻。喪，息浪翻。〕中外憤怨，遠近俱發，城池不守，支體分裂，遂令天下城邑為虛，〔虛，讀曰墟。〕害徧生民，自書傳所載亂臣賊子，考其禍敗，未有如莽之甚者也！昔秦燔詩、書以立私議，莽誦六藝以文姦言，〔師古曰：以六經之事文飾姦言。〕同歸殊塗，俱用滅亡，皆聖王之驅除云爾。〔蘇林曰：聖王，光武也，為光武驅除也。師古曰：言驅逐蠲除以待聖人也。〕\n\n 　　定國上公王匡拔洛陽，生縛莽太師王匡、哀章，皆斬之。冬，十月，奮威大將軍劉信擊殺劉望於汝南，〔信，大司徒賜兄顯之子。〕并誅嚴尤、陳茂，郡縣皆降。〔降，戶江翻。〕\n\n 　　更始將都洛陽，以劉 秀行司隸校尉，使前整脩宮府。〔司隸校尉察三輔、三河、弘農，故使整脩宮府。〕秀乃置僚屬，作文移，〔東觀記曰：文書移與屬縣也。〕從事司察，一如舊章。 〔續漢書：司隸置從事史十二人，秩皆百石，主督促文書，察舉非法。〕時三輔吏士東迎更始，見諸將過，皆冠幘而服婦人衣，〔漢官儀曰：幘者，古之卑賤不冠者之所服也。方言曰：覆髻謂之幘，或謂之承露。劉昭志曰：秦雄諸侯，乃加武將首飾，為絳袙以表貴賤；其後稍作顏題。漢興，續其顏，卻摞之，施巾，連題卻覆之，名之曰幘。幘者，賾也，頭首嚴賾也。至孝文，乃高顏題，崇其巾，為屋，合後，施收上下；群臣貴賤皆服之，文者長耳，武者短耳。〕莫不笑之；及見司隸僚屬，皆歡喜不自勝，〔勝，音升。〕老吏或垂涕曰：「不圖今日復見漢官威儀！」〔復，扶又翻；下同。〕由是識者皆屬心焉。〔皆屬，音之欲翻。〕\n\n 　　更始北都洛陽，分遣使者徇郡國，曰：「先降者復爵位！」〔降，戶江翻；下同。〕使者至上谷，〔漢上谷郡，治沮陽。〕上谷太守扶風耿況迎，上印綬；〔上，時掌翻。〕使者納之，一宿，無還意。功曹寇恂勒兵入見使者，請之，〔姓譜：蘇忿生為周武王司寇，其後以官為寇氏。百官志：郡功曹，主選署功勞，在諸曹之上。〕使者不與，曰：「天王使者，功曹欲脅之邪！」恂曰：「非敢脅使君，竊傷計之不詳也。今天下初定，使君建節銜命，郡國莫不延頸傾耳；今始至上谷而先墮大信，〔賢曰：墮，毀也，讀曰隳。〕將復何以號令他郡乎！」使者不應。恂叱左右以使者命召況；況至，恂進取印綬帶況。使者不得已，乃承制詔之，況受而歸。\n\n 　　宛人彭寵、吳漢亡命在漁陽，鄉人韓鴻為更始使，徇北州，承制拜寵偏將軍，行漁陽太守事，〔為彭寵據漁陽張本。〕以漢為安樂令。〔賢曰：安樂，縣名，屬漁陽郡；故城在今幽州潞縣西北。樂，音洛。〕\n\n 　　更始遣使降赤眉。〔遣使者招諭之，使降而釋兵也；後以意推。降，戶江翻。〕樊崇等聞漢室復興，即留其兵，將【章：十二行本「將」上有「自」字；孔本同；張校同。】渠帥二十餘人隨使者至洛陽，〔帥，所類翻。〕更始皆封為列侯。崇等既未有國邑，而留眾稍有離叛者，乃復亡歸其營。〔崇等時營在濮陽。為赤眉攻更始張本。〕\n\n 　　故梁王立之子永詣洛陽；〔立死見三十六卷平帝元始四年。〕更始封為梁王，都睢陽。〔為永據梁、連群盜張本。睢，音雖。〕\n\n 　　更始欲令親近大將徇河北，大司徒賜言：「諸家子獨有文叔可用。」〔諸家子，謂南陽諸宗子也。光武諱秀，字文叔。〕朱鮪等以為不可，更始狐疑，賜深勸之；更始乃以劉秀行大司馬事，持節北渡河，鎮慰州郡。〔為光武自河北定天下張本。〕\n\n 　　以大司徒賜為丞相，令先入關脩宗廟、宮室。〔將都長安也。〕\n\n 　　南陽鄧禹杖策追秀，及於鄴。秀曰：「我得專封拜，生遠來，寧欲仕乎﹖」禹曰：「不願也。」秀曰：「即如是，何欲為﹖」禹曰：「但願明公威德加於四海，禹得效其尺寸，垂功名於竹帛耳！」〔漢初未有紙，以竹簡及縑素書，故言竹帛。〕秀笑，因留宿間語；〔賢曰：間，私也。〕禹進說曰：〔說，輸芮翻；下同。〕「今山東未安，赤眉、青犢之屬動以萬數。更始既是常才而不自聽斷，〔斷，丁亂翻。〕諸將皆庸人屈起，〔賢曰：屈，音求勿翻。〕志在財幣，爭用威力，朝夕自快而已，非有忠良明智、深慮遠圖，欲尊主安民者也。歷觀往古聖人之興，二科而已，天時與人事也。今以天時觀之，更始既立而災變方興；以人事觀之，帝王大業非凡夫所任，〔任，音壬。〕分崩離析，形勢可見。明公雖建藩輔之功，猶恐無所成立也。況明公素有盛德大功，為天下所嚮服，軍政齊肅，賞罰明信。為今之計，莫如延攬英雄，務悅民心，立高祖之業，救萬民之命，以公而慮，天下不足定也！」〔鄧禹為中興元功，實本諸此。〕秀大悅，因令禹【章：十二行本「禹」下有「常」字；乙十一行本同；孔本同；張校同。】宿止於中，與定計議；每任使諸將，多訪於禹，皆當其才。\n\n 　　秀自兄縯之死，每獨居輒不御酒肉，〔御，進也。〕枕席有涕泣處，立簿馮異獨叩頭寬譬；〔馮異自父城歸光武，為司隸主簿；及渡河，為大司馬主簿。寬，釋也；譬，曉也，譬曉以寬釋其哀戚之情。〕秀止之曰：「卿勿妄言！」異因進說曰：「更始政亂，百姓無所依戴。夫人久飢渴，易為充飽。〔孟子曰：飢者易為食，渴者易為飲。賢曰：猶言凋殘之後，易流德澤。易，以豉翻。〕今公專命方面，宜分遣官屬徇行郡縣，〔行，下孟翻。〕宣布惠澤。」秀納之。\n\n 　　騎都尉宋子耿純謁秀於邯鄲，〔先是李軼承制拜耿純為騎都尉。賢曰：宋子縣，屬鉅鹿郡；故城在今趙州平棘縣北三十里。邯鄲縣，屬趙國；今洺州縣。〕退，見官屬將兵法度不與他將同，遂自結納。\n\n 　　故趙繆王子林〔賢曰：繆王，景帝七代孫，名元。前書曰：坐殺人，為大鴻臚所奏，諡曰繆；音謬。〕說秀決列人河水以灌赤眉，〔續漢書：林言於秀曰：「赤眉可破。」秀問其故，對曰：「赤眉今在河東，河水從列人北流，如決河水灌之，可令為魚。」列人縣，屬鉅鹿郡。賢曰：故城在今洺州肥鄉縣東北。〕秀不從；去之真定。〔賢曰：真定，縣名，屬真定國，今恆州縣也。〕林素任俠於趙、魏間，王莽時，長安中有自稱成帝子子輿者，莽殺之。〔如淳曰：相與信為任，同是非為俠；所謂權行州里，力折公侯者也。或曰：俠之為言挾也，以權力夾輔人者也。子輿事見三十七卷王莽始建國二年。〕邯鄲卜者王郎緣是詐稱真子輿，云「母故成帝謳者，嘗見黃氣從上下，遂任身；〔任，音壬。〕趙后欲害之，偽易他人子，以故得全。」林等信之，與趙國大豪李育、張參等謀共立郎。會民間傳赤眉將渡河，林等因此宣言「赤眉當立劉子輿」，以觀眾心，百姓多信之。十二月，林等率車騎數百晨入邯鄲城，止於王宮〔賢曰：故趙王之宮也。邯鄲，音寒丹。〕立郎為天子；分遣將帥徇下幽、冀，移檄州郡，趙國以北、遼東以西皆望風響應。\n\n 　　二年（甲申、二四）\n\n 　　春，正月，大司馬秀以王郎新盛，乃北徇薊。〔賢曰：薊，縣名，屬涿郡；今幽州縣也。薊，音計。〕\n\n 　　申屠建、李松自長安迎更始遷都；二月，更始發洛陽。初，三輔豪桀假號誅莽者，〔謂假漢將軍號也。〕人人皆望封侯；申屠建既斬王憲，又揚言「三輔兒大黠，〔黠，下八翻，桀黠也。〕共殺其主。」吏民惶恐，屬縣屯聚；建等不能下。更始至長安，乃下詔大赦，非王莽子，他皆除其罪，於是三輔悉平。\n\n 　　時長安唯未央宮被焚，其餘宮室、供帳、倉庫、官府皆按堵如故，市里不改於舊。更始居長樂宮，〔樂，音洛。〕升前殿，郎吏以次列庭中；更始羞怍，俛首刮席，不敢視。〔賢曰：怍，顏色變也。俛，俯也。刮，爬也；怍，才各翻。俛，音免。〕諸將後至者，更始問：「虜掠得幾何﹖」左右侍官皆宮省久吏，驚愕相視。〔給事天子左右者，謂之侍官。〕\n\n 　　李松與棘陽趙萌說更始宜悉王諸功臣；〔說，輸芮翻。王，于況翻。〕朱鮪爭之，以為高祖約，非劉氏不王。〔鮪，于軌翻。〕更始乃先封諸宗室：祉為定陶王，〔班志：定陶縣，屬濟陰郡。宋白曰：定陶故城在曹州東北三十七里。〕慶為燕王，〔燕，於賢翻。〕歙為元氏王，〔元氏縣，屬常山郡。闞駰曰：趙公子元之封邑，故曰元氏〕嘉為漢中王，〔祉，舂陵康侯敞之子，大宗也。慶，敞之弟。嘉，敞之弟子。歙，更始之叔父。歙，許及翻。〕賜為宛王，〔宛縣，屬南陽郡。宋白曰：鄧州南陽縣，漢之宛縣。〕信為汝陰王；〔班志，汝陰縣屬汝南郡，故胡國；唐潁州治所。〕然後立王匡為泚陽王，〔「泚陽」，後漢書作「比陽」。比陽縣，屬南陽郡；唐屬唐州。〕王鳳為宜城王，〔班志，宜城縣屬南郡，故鄢。宋為大堤之地，立華山郡；後魏改宜城郡；唐為縣，屬襄州。〕朱鮪為膠東王，〔膠東，漢王國，都即墨。賢曰：故城在今萊州膠水縣東南。〕王常為鄧王，〔鄧縣，屬南陽郡，故鄧國；唐為鄧城縣，屬襄州。〕申屠建為平氏王，〔班志，平氏縣屬南陽郡，有桐柏山；唐為桐柏縣，屬唐州。〕陳牧為陰平王，〔賢曰：陰平縣，屬廣漢郡。宋白曰：唐文州曲水縣，漢陰平道也。〕衛尉大將軍張卬為淮陽王，〔淮陽，本陳國；漢為淮陽國。賢曰：淮陽故城，在今陳州宛丘縣東南。〕執金吾大將軍廖湛為穰王，〔穰縣，屬南陽郡。師古曰：今鄧州穰縣是也。〕尚書胡殷為隨王，〔隨縣，屬南陽郡，古隨國；唐為隨州。〕柱天大將軍李通為西平王，〔賢曰：西平縣，屬汝南郡；故城在今豫州郾城縣南。〕五威中郎將李軼為舞陰王，〔舞陰縣，屬南陽郡。宋白曰：唐州泌陽縣，本漢舞陰縣地。舞陽故城在葉縣東十里。〕水衡大將軍成丹為襄邑王，〔襄邑縣，屬陳留郡。國〔圈〕稱曰：襄邑，宋地，本承匡襄陵鄉也。宋襄公所葬，故曰襄陵。秦始皇以承匡卑濕，徙縣於襄陵，故曰襄邑。縣西十里有承匡故城。賢曰：今襄邑縣在宋州西。〕驃騎大將軍宗佻為潁陰王，〔佻，他彫翻，又田聊翻。班志，潁陰縣，屬潁川郡。〕尹尊為郾王。〔班志，郾縣，屬潁川郡。宋白曰：七國時，魏之下邑，今許州郾城縣是也。括地志：豫州褒信縣，本漢郾縣地。師古曰：郾，一戰翻。〕唯朱鮪辭不受；乃以鮪為左大司馬，宛王賜為前大司馬，使與李軼等鎮撫關東。又使李通鎮荊州，王常行南陽太守事。以李松為丞相，趙萌為右大司馬，共秉內任。〔內任，謂朝廷之內〕。\n\n 　　更始納趙萌女為夫人，故委政於萌，日夜飲讌後庭；群臣欲言事，輒醉不能見，時不得已，乃令侍中坐帷中與語。韓夫人尤嗜酒，每侍飲，見常侍奏事，〔中常侍，受外朝臣奏事而奏之天子。〕輒怒曰：「帝方對我飲，正用此時持事來邪！」起，抵破書案。〔賢曰：抵，擊也。〕趙萌專權，生殺自恣。郎吏有說萌放縱者，更始怒，拔劍斬之，自是無敢復言。〔復，扶又翻。〕以至群小、膳夫皆濫授官爵，長安為之語曰：「緖下養，中郎將。〔公羊傳曰：炊烹為養，音弋亮翻。〕爛羊胃，騎都尉。爛羊頭，關內侯。」〔言以烹煮熟爛為功也。〕軍師將軍李淑上書諫曰：「陛下定業，雖因下江、平林之勢，斯蓋臨時濟用，不可施之既安。唯名與器，聖人所重；〔孔子曰：唯名與器不可以假人。〕今加非其人，望其裨益萬分，猶緣木求魚，升山采珠。〔賢曰：言求之非所，不可得也。〕海內望此，有以窺度漢祚！」〔度，徒洛翻。〕更始怒，囚之。諸將在外者皆專行誅賞，各置牧守；州郡交錯，不知所從。由是關中離心，四海怨叛。\n\n 　　更始徵隗囂及其叔父崔、義等。囂將行，方望以更始成敗未可知，固止之；囂不聽，望以書辭謝而去。囂等至長安，更始以囂為右將軍，崔、義皆即舊號。〔就其舊號以授之。隗囂違方望之言而從更始，違馬援之言而叛光武，始則幾至殺身，後則終於滅族，擇木之難也。〕\n\n 　　耿況遣其子弇奉奏詣長安，弇時年二十一。〔弇，古含翻。〕行至宋子，會王郎起，弇從吏孫倉、衛包曰：「劉子輿，成帝正統；拾此不歸，遠行安之！」弇按劍曰：「子輿弊賊，卒為降虜耳！〔從，才用翻。卒，終也，音子恤翻。〕我至長安，與國家陳上谷、漁陽兵馬，歸發突騎，〔賢曰：突騎，言能衝突軍陳。〕以轔烏合之眾，如摧枯折腐耳。〔賢曰：轔，轢也，音力刃翻。〕觀公等不識去就，族滅不久也！」倉、包遂亡，降王郎。\n\n 　　弇聞大司馬秀在盧奴，〔賢曰：盧奴，縣名，屬中山國；故城在今定州安喜縣。水經註曰：縣有黑水故池。水黑曰盧，不流曰奴，因以為名。〕乃馳北上謁；〔上，時掌翻；下異上同。〕秀留署長史，與俱北至薊。〔薊，故燕都；昭帝改燕為廣陽國，亦治薊。〕王郎移檄購秀十萬戶，秀令功曹令史潁川王霸至市中募人擊王郎，〔漢舊註：公府令史，秩百石。霸時為大司馬功曹令史。〕市人皆大笑，舉手邪揄之，霸慚懅而反。〔賢曰：說文曰：歋臓，手相笑也。歋，音弋支翻。臓，音踰，或音由。此云邪揄，語輕重不同。懅，亦凓也，音遽。〕秀將南歸，耿弇曰：「今兵從南方來，不可南行。漁陽太守彭寵，公之邑人；〔彭寵，南陽宛人。〕上谷太守，即弇父也。發此兩郡控弦萬騎，邯鄲不足慮也。」秀官屬腹心皆不肯，曰：「死尚南首，奈何北行入囊中！」〔賢曰：漁陽、上谷北接塞垣，至彼路窮，如入囊中也。首，音式救翻。〕秀指弇曰：「是我北道主人也。」\n\n 　　會故廣陽王子接起兵薊中以應郎，〔賢曰：廣陽王名嘉，武帝五代孫。〕城內擾亂，言邯鄲使者方到，二千石以下皆出迎。於是秀趣駕而出，〔賢曰：趣，急也，音促。〕至南城門，門已閉；攻之，得出，遂晨夜南馳，不敢入城邑，舍食道傍。至蕪蔞亭，〔賢曰：蕪蔞，亭名，在今饒陽東北。蔞，音力于翻。〕時天寒烈，馮異上豆粥。至饒陽，〔賢曰：饒陽，縣名，屬安平國，在饒河之陽；故城在今瀛州饒陽縣東北。〕官屬皆乏食。秀乃自稱邯鄲使者，入傳舍，〔賢曰：傳舍，客館也。傳，音知戀翻；下同。〕傳吏方進食，從者飢，爭奪之。〔從，才用翻。〕傳吏疑其偽，乃椎鼓數十通，紿言「邯鄲將軍至」；〔賢曰：椎，直追翻。紿，言欺誑也，音殆。〕官屬皆失色。秀升車欲馳，既而懼不免，徐還坐，曰：「請邯鄲將軍入。」久，乃駕去。晨夜兼行，蒙犯霜雪，面皆破裂。\n\n 　　至下曲陽，〔賢曰：下曲陽，縣名，屬鉅鹿郡。常山郡有上曲陽，故此言下。劉昭曰：下曲陽有鼓聚，故翟鼓子國。宋白曰：鎮州鼓城縣，漢下曲陽縣地。〕傳聞王郎兵在後，從者皆恐。〔從，才用翻。〕至滹沱河，〔賢曰：山海經云：大戲之山，滹沱之水出焉。在今代州繁畤縣，東流經定州深澤縣東南，即光武所渡處；今俗猶謂之危渡口。臣賢按：滹沱河舊在饒陽南，至魏太祖曹操，因饒河故瀆決令北注新溝水，所以今在饒陽縣北。〕候吏還白「河水流澌，〔賢曰：澌，音斯，冰澌也。〕無船，不可濟。」秀使王霸往視之。 霸恐驚眾，欲且前，阻水還，即詭曰：「冰堅可度。」官屬皆喜。秀笑曰：「候吏果妄語也！」遂前。比至河，〔比，必寐翻，及也。〕河冰亦合，乃令王霸護渡， 〔賢曰：監護渡也。〕未畢數騎而冰解。至南宮，〔賢曰：南宮，縣名，屬信都國，今冀州縣也。〕遇大風雨，秀引車入道傍空舍，馮異抱薪，鄧禹爇火，〔賢曰： 爇，音而悅翻。〕秀對緖燎衣，〔賢曰：燎，炙也。〕馮異復進麥飯。〔復，扶又翻。〕\n\n 　　進至下博城西，〔賢曰：下博縣，屬信都國；在博水之下，故曰下博；故城在今冀州，下博縣南。〕惶惑不知所之。有白衣老父在道旁，〔賢曰：蓋神人也。今下博縣西有祠堂。〕指曰：「努力！信都郡為長安城守，〔賢曰：信都郡，今冀州。為，于偽翻。〕去此八十里。」秀即馳赴之。是時郡國皆已降王郎，獨信都太守南陽任光、和戎太守信都邳肜不肯從。〔東觀記曰：王莽分信都為和戎，居下曲陽。邳肜傳作「和成」。成字為是。風俗通：奚仲為夏車正，封於邛，其後以為氏。肜，余中翻。〕光自以孤城獨守，恐不能全，〔賢曰：獨守無援，故恐。〕聞秀至，大喜；吏民皆稱萬歲。邳肜亦自和戎來會，議者多言可因信都兵自送，西還長安。邳肜曰：「吏民歌吟思漢久矣，故更始舉尊號而天下響應，三輔清宮除道以迎之。今卜者王郎，假名因勢，驅集烏合之眾，遂振燕、趙之地，〔振，舉也。〕無有根本之固。明公奮二郡之兵以討之，〔二郡，信都、和成。〕何患不克！今釋此而歸，豈徒空失河北，必更驚動三輔，墮損威重，〔墮，讀曰隳。〕非計之得者也。若明公無復征伐之意，〔復，扶又翻。〕則雖信都之兵，猶難會也。何者﹖明公既西，則邯鄲勢成，民不肯捐父母、背成主而千里送公，〔謂光武西歸，則王郎之位號定，故曰成主。背，蒲妹翻。考異曰：范書邳肜傳：「邯鄲成，民不肯背」。「成主」字皆作「城」。袁紀作「邯鄲和城，民不肯捐和城而千里送公」，漢春秋作「邯鄲之民不能捐父母、背成主。」按文意，「城」皆當作「成」。邯鄲成，謂邯鄲勢成也。成主，謂王朗為已成之主也。〕其離散亡逃可必也！」秀乃止。\n\n 　　秀以二郡兵弱，欲入城頭子路、力子都軍中；〔爰曾起兵盧城頭，曾字子路，故號城頭子路。考異曰：范書作「力子都」。同編修劉攽曰：「力」當作「刁」，音彫。〕任光以為不可。乃發傍縣，得精兵四千人，拜任光為左大將軍，信都都尉李忠為右大將軍，邳肜為後大將軍；和戎太守如故，信都令萬脩為偏將軍，〔萬，姓也。孟子弟子有萬章。〕皆封列侯。留南陽宗廣領信都太守事，使任光、李忠、萬脩將兵以從。〔從，才用翻；下使從同。〕邳肜將兵居前，任光乃多作檄文曰：「大司馬劉公將城頭子路、力子都兵百萬眾從東方來，擊諸反虜！」遣騎馳至鉅鹿界中。吏民得檄，傳相告語。〔傳，知戀翻。語，牛倨翻。〕秀投暮入堂陽界，〔賢曰：堂陽縣，屬鉅鹿郡，在堂水之陽；故城在今冀州鹿城縣南。〕多張騎火，彌滿澤中，堂陽即降；又擊貰縣，降之。〔賢曰：貰縣，屬鉅鹿郡；音時夜翻；師古音式制翻。〕城頭子路者，東平爰曾也，寇掠河、濟間，有眾二十餘萬，〔濟，子禮翻。〕力子都有眾六七萬，故秀欲依之。昌城人劉植聚兵數千人據昌城，迎秀；〔賢曰：昌城縣，屬信都郡；故城在今冀州西北。杜佑曰：故城在冀州信都縣北。水經註引應劭曰：在堂陽縣北三十里。〕秀以植為驍騎將軍。耿純率宗族賓客二千餘人，老病者皆載木自隨，〔賢曰：左傳曰：又如是而嫁，將就木焉。木，謂棺也。老病者恐死，故載以從軍。〕迎秀於育；〔賢曰：育，縣名；故城在冀州。余考兩漢志無育縣，蓋「貰」字之誤。〕拜純為前將軍。進攻下曲陽，降之；眾稍合，至數萬人，復北擊中山。〔賢曰：中山國，一名中人亭；故城在今定州唐縣東北。張曜中山記曰：城中有山，故曰中山也。復，扶又翻。〕耿純恐宗家懷異心，乃使從弟訢宿歸，燒廬舍以絕其反顧之望。\n\n 　　秀進拔盧奴，〔杜佑曰：定州安喜縣，漢盧奴也。〕所過發奔命兵，移檄邊郡共擊邯鄲；郡縣還復響應。〔復，扶又翻；下同。〕時真定王楊起兵附王郎，眾十餘萬，秀遣劉植說楊，楊乃降。〔楊，常山憲王舜六世孫。舜，景帝子也。說，輸芮翻。〕秀因留真定，納楊甥郭氏為夫人以結之。進擊元氏、防子，皆下之。〔賢曰：元氏、防子屬常山郡；並今趙州縣也。防與房，古字通用。〕至鄗，擊斬王郎將李惲；〔鄗縣，屬常山郡。賢曰：今趙州高邑縣也。鄗，音呼各翻。惲，於粉翻。〕至柏人，復破郎將李育。〔賢曰：柏人，縣名，屬趙國；今邢州縣；故城在縣之西北。〕育還保城；攻之，不下。\n\n 　　南鄭人延岑起兵據漢中；〔延，姓；岑，名。〕漢中王嘉擊降之，有眾數十萬。校尉南陽賈復見更始政亂，乃說嘉曰：〔說，輸芮翻。〕「今天下未定，而大王安守所保，所保得無不可保乎﹖」〔所保，謂漢中也。〕嘉曰：「卿言大，非吾任也。大司馬在河北，必能相用。」乃為書薦復乃長史南陽陳俊於劉秀。復等見秀於柏人，秀以復為破虜將軍，俊為安集掾。〔劉玄傳：玄初從陳牧等為其軍安集掾。賢曰：欲以安集軍眾，故權以為官名。余謂光武用俊之意，不特安集軍眾，蓋為民也。掾，俞絹翻。〕\n\n 　　秀舍中兒犯法，軍市令潁川祭遵格殺之，〔從軍者非一處人，故於軍中立市，使相貿易，置令以治之。姓譜：周公第五子祭伯，其後以為氏。賢曰：祭，音側介翻。〕秀怒，命收遵。主簿陳副諫曰：「明公常欲眾軍整齊，今遵奉法不避，是教令所行也。」乃貰之，〔賢曰：貰，猶赦也。〕以為刺姦將軍，〔王莽置左右刺姦，使督姦猾，光武因以為將軍號。〕謂諸將曰：「當備祭遵！吾舍中兒犯法尚殺之，必不私諸卿也。」\n\n 　　初，王莽既殺鮑宣，〔事見三十六卷平帝元始三年。〕上黨都尉路平欲殺其子永；太守苟諫保護之，永由是得全。更始徵永為尚書僕射，行大將軍事，將兵安集河東、并州，〔河東郡，本屬司隸。令永安集河東及并州所部諸郡。〕得自置偏裨。永至河東，擊青犢，大破之。以馮衍為立漢將軍，屯太原，與上黨太守田邑等繕甲養士以扞衛并土。\n\n 　　或說大司馬秀以守柏人不如定鉅鹿，〔說，輸芮翻；下同。〕秀乃引兵東北拔廣阿。〔賢曰：廣阿，縣名，屬鉅鹿郡；故城在今趙州象城縣西北。杜佑曰：趙州昭慶縣，漢廣阿縣。〕秀披輿地圖，〔武帝時，群臣請王皇子，御史奏輿地圖。索隱曰：謂地為輿者，天地有覆載之德，故謂天為蓋，謂地為輿。故地圖稱輿地圖，疑自古有此名，非始漢也。〕指示鄧禹曰：「天下郡國如是，今始乃得其一；子前言以吾慮天下不足定，何也﹖」禹曰：「方今海內殽亂，人思明君，猶赤子之慕慈母。古之興者在德薄厚，不以大小也！」\n\n 　　薊中之亂，耿弇與劉秀相失，北走昌平，〔賢曰：昌平縣，屬上谷郡；今幽州縣；故城在縣東。〕就其父況，因說況擊邯鄲。〔說，輸芮翻；下同。〕時王郎遣將徇漁陽、上谷，急發其兵，北州疑惑，多欲從之。上谷功曹寇恂、門下掾閔業〔閔，姓也。魯有大夫閔馬父；孔子弟子有閔子騫。〕說況曰：「邯鄲拔起，〔賢曰：拔，猝也。〕難可信向。大司馬，劉伯升母弟，尊賢下士，可以歸之。」〔下，遐稼翻。〕況曰：「邯鄲方盛，力不能獨拒，如何﹖」對曰：今上谷完實，控弦萬騎，可以詳擇去就。恂請東約漁陽，齊心合眾，邯鄲不足圖也！」況然之，遣恂東約彭寵，欲各發突騎二千匹、步兵千人詣大司馬秀。\n\n 　　安樂令吳漢、護軍蓋延、狐奴令王梁亦勸寵從秀，〔樂，音洛。蓋，古盍翻。狐奴縣，屬漁陽郡。〕寵以為然；而官屬皆欲附王郎，寵不能奪。漢出止外亭，〔外亭，城門外之亭也。〕遇一儒生，召而食之，〔食，讀曰坔。〕問以所聞。生言：「大司馬劉公，所過為郡縣所稱；邯鄲舉尊號者，實非劉氏。」漢大喜，即詐為秀書，移檄漁陽，使生齎以詣寵，令具以所聞說之。〔說，輸芮翻。〕會寇恂至，寵乃發步騎三千人，以吳漢行長史，與蓋延、王梁將之，南攻薊，殺王郎大將趙閎。\n\n 　　寇恂還，遂與上谷長史景丹及耿弇將兵俱南，與漁陽軍合，所過擊斬王郎大將、九卿、校尉以下，凡斬首三萬級，定涿郡、中山、鉅鹿、清河、河間凡二十二縣。前及廣阿，聞城中車騎甚眾，丹等勒兵問曰：「此何兵﹖」曰：「大司馬劉公也。」諸將喜，即進至城下。城下初傳言二郡兵為邯鄲來，〔為，于偽翻；下同。〕眾皆恐。劉秀自登西城樓勒兵問之；耿弇拜於城下，即召入，具言發兵狀。秀乃悉召景丹等入，笑曰：「邯鄲將帥數言我發漁陽、上谷兵，〔數，所角翻；下同。〕吾聊應言『我亦發之』，〔賢曰：王郎將帥數云欲發二郡兵以拒光武，光武聊亦應云然，猶今兩軍相戲弄也。孔穎達曰：聊，且略之辭。〕何意二郡良為吾來！〔考異曰：袁紀作「良牧為吾來」，今從景丹傳。韻釋：良，首也，信也。〕方與士大夫共此功名耳。」乃以景丹、寇恂、耿弇、蓋延、吳漢、王梁皆為偏將軍，使還領其兵，加耿況、彭寵大將軍；封況、寵、丹延皆為列侯。\n\n 　　吳漢為人，質厚少文，造次不能以辭自達，〔少，詩沼翻。朱子曰：造次，急遽苟且之時。造，七到翻。〕然沈厚【章：十二行本「厚」作「勇」；乙十一行本同；孔本同；張校同。】有智略，〔沈，持林翻。〕鄧禹數薦之於秀，秀漸親重之。\n\n 　　更始遣尚書令謝躬率六將軍討王郎，不能下；秀至，與之合軍，東圍鉅鹿，月餘未下。王郎遣將攻信都，大姓馬寵等開門內之。更始遣兵攻破信都，秀使李忠還，行太守事。王郎遣將倪宏、劉奉率數萬人救鉅鹿，秀逆戰於南疖，不利。〔賢曰：南疖，縣名，屬鉅鹿郡；故城在今邢州柏人縣東北。左傳：齊國夏伐晉，取欒，即其地也。其後南徙，故加「南」；今謂之倫城，聲之轉也。杜佑曰：唐鉅鹿，漢南疖地；漢鉅鹿縣，今平鄉也。疖，音力全翻。〕景丹等縱突騎擊之，宏等大敗。秀曰：「吾聞突騎天下精兵，今見其戰，樂可言邪！」〔樂，音洛。〕\n\n 　　耿純言於秀曰：「久守鉅鹿，士眾疲弊；不如及大兵精銳，進攻邯鄲，若王郎已誅，鉅鹿不戰自服矣。」秀從之。夏，四月，留將軍鄧滿守鉅鹿；進軍邯鄲，連戰，破之，郎乃使其諫大夫杜威請降。威雅稱郎實成帝遺體，秀曰：「設使成帝復生，〔復，扶又翻。〕天下不可得，況詐子輿者乎！」威請求萬戶侯，秀曰：「顧得全身可矣！」威怒而去。秀急攻之，二十餘日；五月，甲辰，郎少傅李立開門內漢兵，遂拔邯鄲。郎夜亡走，王霸追斬之。秀收郎文書，得吏民與郎交關謗毀者數千章；〔關，通也。〕秀不省，〔省，悉井翻。〕會諸將軍燒之，曰：「令反側子自安！」〔賢曰：反側不安。詩曰：展轉反側。〕\n\n 　　秀部分吏卒各隸諸軍，〔句絕。〕士皆言願屬大樹將軍。大樹將軍者，偏將軍馮異也，為人謙退不伐，敕吏士非交戰受敵，常行諸營之後。每所止舍，諸將並坐論功，異常獨屏樹下，〔屏，必郢翻，蔽也。坐樹下以自蔽也。〕故軍中號曰「大樹將軍」。\n\n 　　護軍宛人朱祐言【章：十二行本「言」上有「從容」二字；乙十一行本同；孔本同。】於秀曰：「長安政亂，公有日角之相，此天命也！」〔考異曰：范書、袁紀「朱祜」皆作「祐」。按東觀記，「祐」皆作「福」，避安帝諱。許慎說文祜字無解，云上諱。然則祐名當作「示」旁「古」，古今之古，不當作左右之右也。」【章：十二行本正作「祜」；乙十一行本同；孔本同；張校同；云廿九葉前三行同。】相，息亮翻。〕秀曰：「召刺姦收護軍！」〔祜事伯升為大司徒護軍；光武為大司馬，復以為護軍。百官表；護軍都尉，秦官；平帝元始元年，更名護軍。〕祜乃不敢復言。〔復，扶又翻；下同。〕\n\n 　　更始遣使立秀為蕭王，〔賢曰：蕭縣，屬沛郡；今徐州縣也。〕悉令罷兵，與諸將有功者詣行在所；〔蔡邕獨斷曰：天子以四海為家，故謂所居為行在所。〕遣苗曾為幽州牧，韋順為上谷太守，蔡充為漁陽太守，並北之部。\n\n 　　蕭王居邯鄲宮，晝臥溫明殿，〔賢曰：趙王如意之殿也；故基在今洺州邯鄲縣內。水經註：溫明殿在叢臺西。〕耿弇入，造牀下請間，〔造，七到翻。〕因說曰：「吏士死傷者多，請歸上谷益兵。」蕭王曰：「王郎已破，河北略平，復用兵何為﹖」〔復，扶又翻。〕弇曰：「王郎雖破，天下兵革乃始耳。今使者從西方來，欲罷兵，不可聽也。銅馬、赤眉之屬數十輩，輩數十百萬人，所向無前，聖公不能辦也，〔賢曰：「辦，猶成也；音蒲莧翻。余據史記，項梁曰：「使公主某事不能辦，」即此意。今人謂了事為辦事。〕敗必不久。」蕭王起坐曰：「卿失言，我斬卿！」弇曰：「大王哀厚弇如父子，故敢披赤心。」蕭王曰：「我戲卿耳，何以言之﹖」弇曰：「百姓患苦王莽，復思劉氏，聞漢兵起，莫不歡喜，如去虎口得歸慈母。今更始為天子，而諸將擅命於山東，貴戚縱橫於都內，〔橫，戶孟翻。都內，謂長安。〕虜掠自恣，元元叩心，更思莽朝，〔朝，直遙翻。〕是以知其必敗也。公功名已著，以義征伐，天下可傳檄而定也，天下至重，公可自取，毋令他姓得之！」蕭王乃辭以河北未平，不就徵，始貳於更始。〔賢曰：貳，離異也。〕\n\n 　　是時，諸賊銅馬、大彤、高湖、重連、鐵脛、大槍、尤來、上江、青犢、五校、五幡、五樓、富平、獲索等各領部曲，眾合數百萬人，〔賢曰：諸賊或以山川土地為名，或以軍容強盛為號。銅馬賊帥東山荒禿、上淮況等，大彤渠帥樊重，尤來渠帥樊崇，五校賊帥高扈，檀鄉賊帥董次仲，五樓賊帥張文，富平賊帥徐少，獲索賊帥古師郎等，並見東觀記。脛，形定翻。富平，縣名，屬平原郡；今棣州厭次縣。〕所在寇掠。蕭王欲擊之，乃拜吳漢、耿弇俱為大將軍，持節北發幽州十郡突騎；〔幽州十郡，涿郡、廣陽、代郡、上谷、漁陽、遼西、遼東、玄菟、樂浪郡是也。〕苗曾聞之，陰敕諸郡不得應調。〔賢曰：調，發也。調，徒弔翻。〕吳漢將二十騎先馳至無終，〔賢曰：無終，本山戎國也，無終，山名，因以為國號；漢為縣名，屬右北平，故城在今幽州漁陽縣。是時苗曾蓋治無終。〕曾出迎於路，漢即收曾，斬之。耿弇到上谷，亦收韋順、蔡充，斬之。北州震駭，於是悉發其兵。\n\n 　　秋，蕭王擊銅馬於鄡，〔賢曰：鄡，縣名，屬鉅鹿郡；故城在冀州鹿城縣東。鄡，音苦堯翻。〕吳漢將突騎來會清陽，〔賢曰：清陽，縣名，屬清河郡；今貝州縣；故城在州西北。〕士馬甚盛，漢悉上兵簿於莫府，〔賢曰：莫，大也。兵簿，軍士之名帳。上，時掌翻。〕請所付與，不敢自私，王益重之。王以偏將軍沛國朱浮為大將軍、幽州牧，使治薊城。銅馬食盡，夜遁，蕭王追擊於館陶，大破之。〔賢曰：館陶縣，屬魏郡；今魏州縣。〕受降未盡，〔降，戶江翻；下同。〕而高湖、重連從東南來，與銅馬餘眾合；蕭王復與大戰於蒲陽，悉破降之，〔賢曰：前書音義曰：蒲陽山，蒲水所出，在今定州北平縣西北。余按此乃班書地理志中山曲逆縣下分註，非音義也。復，扶又翻。〕封其渠帥為列侯。〔帥，所類翻。〕諸將未能信賊，降者亦不自安；王知其意，敕令降者各歸營勒兵，自乘輕騎按行部陳。降者更相語曰：「蕭王推赤心置人腹中，安得不投死乎！」〔賢曰：投死，猶言致死。余謂投，託也，託以死也。行，下孟翻。陳，讀曰陣。更，工衡翻。〕由是皆服，悉以降人分配諸將，眾遂數十萬。赤眉別帥與青犢、上江、大彤、鐵脛、五幡十餘萬眾在射犬，〔賢曰：續漢志，野王有射犬聚；故城在今懷州武德縣北。〕蕭王引兵進擊，大破之；南徇河內，河內太守韓歆降。\n\n 　　初，謝躬與蕭王共滅王郎，數與蕭王違戾，〔數，所角翻。〕常欲襲蕭王，畏其兵強而止；雖俱在邯鄲，遂分城而處，〔處，昌呂翻。〕然蕭王【章：十二行本「王」下有「每」字；乙十一行本同；孔本同。】有以慰安之。躬勤於吏職，蕭王常稱之曰：「謝尚書，真吏也！」故不自疑。其妻知之，常戒之曰： 「君與劉公積不相能，而信其虛談，終受制矣！」躬不納。既而躬率其兵數萬還屯於鄴。〔鄴縣，屬魏郡。〕及蕭王南擊青犢，使躬邀擊尤來於隆慮山，〔地理志： 隆慮縣，屬河內郡。應劭曰：隆慮山，在縣北，避殤帝名，改曰林慮。師古曰：慮，音廬。〕躬兵大敗。蕭王因躬在外，使吳漢與刺姦大將軍岑彭襲據鄴城。躬不 知，輕騎還鄴，漢等收斬之，其眾悉降。\n\n 　　 更始遣枉【章：十二行本「枉」作「柱」；乙十一行本同；孔本同。】功侯李【章：十二行本「李」作「張」；乙十一行本同；張校同。】寶、益州刺史李 忠將兵萬餘人徇蜀、漢；公孫述遣其弟恢擊寶、忠於綿竹，〔賢曰：綿竹，縣名，屬廣漢郡，今益州縣也；故城今在縣東。〕大破走之。述遂自立為蜀王，都成都，〔述先居臨邛，今徙成都。〕民、夷皆附之。\n\n 　　冬，更始遣中郎將歸德侯颯、大司馬護軍陳遵使匈奴，授單于漢舊制璽綬，〔王莽篡漢，易單于璽綬，事見三十七卷始建國二年。今復授之。颯，音立。璽，斯氏翻。綬，音受。〕因送云、當餘親屬、貴人、從者還匈奴。〔天鳳五年，莽脅云、當至長安。莽敗，云、當亦死，所餘親屬、貴人、從者，今送還匈奴。從，才用翻。〕單于輿驕，謂遵、颯曰：「匈奴本與漢為兄弟；匈奴中亂，〔師古曰：言中間之時也，讀如本字，又音竹仲翻。〕孝宣皇帝輔立呼韓邪單于，故稱臣以尊漢。今漢亦大亂，為王莽所篡，匈奴亦出兵擊莽，空其邊境，令天下騷動思漢；莽卒以敗而漢復興，亦我力也，當復尊我！」遵與相牚拒，〔卒，子恤翻。復，扶又翻。師古曰：牚，謂支拄也，音人庚翻，又丑庚翻。〕單于終持此言。\n\n 　　赤眉樊崇等將兵入潁川，分其眾為二部，崇與逢安為一部，〔東觀記曰：逢，音龐。〕徐宣、謝祿、楊音為一 部。赤眉雖數戰勝，〔數，所角翻。〕而疲弊厭兵，皆日夜愁泣，思欲東歸；崇等計議，慮眾東向必散，不如西攻長安。於是崇、安自武關、宣等從陸渾關〔賢曰： 武關，在今商州上洛縣東。文穎曰：弘農析縣西百七十里有武關。前書曰：陸渾縣有關，在今洛州伊闕縣西南。地理志，陸渾縣屬弘農郡。師古曰：渾，音胡昆 翻。〕兩道俱入。更始使王匡、成丹與抗威將軍劉均等分據河東、弘農以拒之。\n\n 　　蕭王將北徇燕、趙，度赤眉必破長安，〔度，徒洛翻。〕又欲乘釁并關中而未知所寄，乃拜鄧禹為前將軍，中分麾下精兵二萬人，遣西入關，令自選偏裨以下可與俱者。時朱鮪、李軼、田立、陳僑將兵號三十萬，〔僑，音喬。〕與河南太守武勃共守洛陽；鮑永、田邑在并州。蕭王以河內險要富實，〔河內，北有太行之險，南據河津之要。〕欲擇諸將守河內者而難其人，〔賢曰：非其人不可，故難之。〕問於鄧禹。鄧禹曰：「寇恂文武備足，有牧人御眾之才，非此子莫可使也！」乃拜恂河內太守，行大將軍事。〔考異曰：袁紀：「鄧禹初見王於鄴，即言欲據河內」；至是又云：「更始武陰王李軼據洛陽，尚書謝躬據鄴，各十餘萬眾；王患焉，將取河內以迫之，謂鄧禹曰：『卿言吾之有河內，猶高祖之有關中。關中非蕭何，誰能使一方晏然，高祖無西顧之憂！吳漢之能，卿舉之矣；復為吾舉蕭何。』禹曰：『寇恂才兼文武，有御眾才，非恂莫可安河內也！』」按世祖既貳更始，先得河內、魏郡，因欲守之，以比關中，非本心造謀即欲指取河內也。今依范書為定。〕蕭王謂恂曰：「昔高祖留蕭何關中，吾今委公以河內；當給足軍糧，率厲士馬，防遏他兵，勿令北渡而已！」拜馮異為孟津將軍，〔賢曰：孟，地名，古今以為津；在河內郡河陽縣南門。〕統魏郡、河內兵於河上，以拒洛陽。蕭王親送鄧禹至野王，禹既西，蕭王乃復引兵而北。寇恂調骓糧，〔復，扶又翻。調，徒弔翻。骓，音侯，乾食也。〕治器械以供軍；〔治，直之翻。〕軍雖遠征，未嘗乏絕。\n\n 　　隗崔、隗義謀叛歸天水；隗囂恐并及禍，乃告之。更始誅崔、義，以囂為御史大夫。〔武帝元鼎三年，置天水郡。秦州記云：郡前湖水，冬夏無增減，因以名焉。〕\n\n 　　梁王永據國起兵，招諸郡豪桀；沛人周建等並署為將帥，攻下濟陰、山陽、沛、楚、淮陽、汝南，凡得二十八城。〔將，即亮翻。帥，所類翻。濟，子禮翻。〕又遣使拜西防賊帥山陽佼彊為橫行將軍，〔賢曰：西防，縣名；故城在今宋州單父縣北。佼，音絞，姓也。周大夫原伯佼之後。姓譜曰：春秋絞國，即佼也，後改從「人」；漢有佼彊。杜佑曰：佼，音鹈。余考兩漢志無西防縣。〕東海賊帥董憲為翼漢大將軍，琅邪賊帥張步為輔漢大將軍，督青、徐二州，與之連兵，遂專據東方。\n\n 　　邔人秦豐起兵於黎丘，攻得邔、宜城等十餘縣，有眾萬人，自號楚黎王。〔按王莽之末， 秦豐巳起兵矣。通鑑書於上卷地皇二年。邔、宜城二縣，屬南郡。孟康曰：邔，音忌。師古曰：邔，音其。劉昭曰：邔有黎丘城。賢曰：習鑿齒襄陽記曰：秦豐，黎 丘鄉人。黎丘，楚地，故稱楚黎王。黎丘故城，在今襄州率道縣北。杜佑曰：襄州宜城縣，舊率道也。水經註：黎丘在中廬縣西北，沔水逕其西。〕\n\n 　　汝南田戎攻陷夷陵，〔賢曰：夷陵，縣名，屬南郡；有夷山，故曰夷陵；今峽州縣；故城在今縣西北。水經註：吳改夷陵為西陵。〕自稱掃地大將軍；轉寇郡縣，眾數萬人。 \n",
    "资治通鉴第四十卷-汉纪三十二": "　　汉纪三十二　起旃蒙作噩，尽柔兆阉茂，凡二年。世祖光武皇帝上之上〔諱秀，字文叔。賢曰：禮，祖有功而宗有德。光武中葉興，故廟稱世祖。諡法，能紹前業曰光；克定禍亂曰武。伏侯古今註曰：「秀」之字曰「茂」。伯、仲、叔、季，兄弟之次。長兄伯升，次仲，故字文叔焉。〕\n\n 　　建武元年（乙酉，公元二五年）\n\n 　　春，正月，方望與安陵人弓林〔姓譜：弓，魯大夫叔弓之後；又孔子弟子有仲弓，又有馯臂子弓。〕共立前定安公嬰為天子，聚黨數千人，居臨涇。〔臨涇縣，屬安定郡。賢曰：今涇州縣。〕更始遣丞相松等擊破，皆斬之。\n\n 　　鄧禹至箕關，〔賢曰：箕關，在今王屋縣東。余據唐王屋縣屬懷州。水經註：箕關故城在垣縣。〕擊破河東都尉，進圍安邑。〔縣名，屬河東郡。〕\n\n 　　赤眉二部俱會弘農。更始遣討難將軍蘇茂拒之；〔難，乃旦翻。〕茂軍大敗。赤眉眾遂大集，乃分萬人為一營，凡三十營。三月，更始遣丞相松與赤眉戰於蓩鄉，〔賢曰：蓩，音莫老翻；字林曰：毒草也；因以為地名。續漢志，弘農有蓩鄉。東觀記曰：崇等入至弘農枯樅山下，與茂戰。崇北至蓩鄉，轉至湖。湖即湖城縣也。以此而言，其地蓋在今虢州湖城縣之間。〕松等大敗，死者三萬餘人；赤眉遂轉北至湖。\n\n 　　蜀郡功曹李熊說公孫述宜稱天子。〔說，輸芮翻。〕夏，四月，述即帝位，號成家，〔賢曰：以起成都，故號成家。〕改元龍興；〔時有龍出其府，因以紀元。〕李【章：十二行本「李」上有「以」字；乙十一行本同；孔本同；張校同。】熊為大司徒，述弟光為大司馬，恢為大司空。越雟任貴據郡降述。〔王莽天鳳三年，任貴據越巂。巂，音髓。任，音壬。〕\n\n 　　蕭王北擊尤來、大槍、五幡於元氏，〔地理志，元氏縣屬常山郡。闞駰曰：趙公子元之封邑，故曰元氏。〕追至北平，連破之；〔賢曰：北平縣，屬中山國，今易州永樂縣也。〕又戰於順水北，〔賢曰：水經註云：徐水經北平縣故城北，光武追銅馬、五幡，破之於順水，即徐水之別名也。今在易州。括地志：徐水過北平縣界而東流，又東逕清苑城。〕乘勝輕進，反為所敗。〔敗，補邁翻。〕王自投高岸，突【章：十二行本「突」上有「遇」字；乙十一行本同；孔本同；張校同；退齋校同。】騎王豐下馬授王，〔騎，奇寄翻；下同。〕王僅而得免；散兵歸保范陽。〔賢曰：縣名，在范水之陽，屬涿郡。范陽故城在今易州易縣東南。〕軍中不見王，或云已殺，【章：十二行本「殺」作「歿」；乙十一行本同；孔本同。】諸將不知所為，吳漢曰：「卿曹努力！王兄子在南陽，何憂無主！」〔兄子，謂伯升子章及興也。〕眾恐懼，數日乃定。賊雖戰勝，而憚王威名，夜，遂引去。大軍復進【章：十二行本「進」作「追」；乙十一行本同；張校同。】至安次，連戰，破之。〔復，扶又翻。賢曰：安次，縣名，屬渤海郡，今幽州縣也；故城在縣東。按我朝霸州文安縣，本漢安次縣地。〕賊退入漁陽，所過虜掠。強弩將軍陳俊言於王曰：「賊無輜重，〔重，直用翻。〕宜令輕騎出賊前，使百姓各自堅壁以絕其食，可不戰而殄也。」王然之，遣俊將輕騎馳出賊前，視人保壁堅完者，敕令固守；放散在野者，因掠取之。賊至，無所得，遂散敗。王謂俊曰：「困此虜者，將軍策也。」\n\n 　　馮異遺李軼書，為陳禍福，〔遺，于季翻。為，于偽翻。〕勸令歸附蕭王；軼知長安已危，而以伯升之死，心不自安，〔事見上卷更始元年。〕乃報書曰：「軼本與蕭王首謀造漢，〔事見三十八卷王莽地皇三年。〕今軼守洛陽，將軍鎮孟津，俱據機軸，〔賢曰：機，弩牙也。軸，車軸也。皆在物之要，故取喻焉。〕千載一會，思成斷金。〔易曰：二人同心，其義斷金。陸德明曰：斷，丁亂翻；王肅丁管翻。〕唯深達蕭王，願進愚策以佐國安民。」軼自通書之後，不復與異爭鋒，〔復，扶又翻。〕故異得北攻天井關，〔劉昭志曰：上黨高都縣有天井關。賢曰：在今澤州晉城縣南，今太行山上，關南有天井泉三所。〕拔上黨兩城，又南下河南成皋以東十三縣，降者十餘萬。武勃將萬餘人攻諸畔者，異與戰於士鄉下，〔劉昭志：河南雒陽縣有士鄉聚。續漢志曰：士鄉，亭名，屬河南郡。〕大破，斬勃；軼閉門不救。異見其信效，具以白王。王報異曰：「季文多詐，〔李軼字季文。〕人不能得其要領。〔要，一遙翻。〕今【張：「今」作「令」。】移其書告守、尉當警備者。」眾皆怪王宣露軼書；朱鮪聞之，〔鮪，于軌翻。〕使人刺殺軼，〔刺，七亦翻。〕由是城中乖離，多有降者。〔降，戶江翻。〕\n\n 　　朱鮪聞王北征而河內孤，乃遣其將蘇茂、賈彊將兵三萬餘人渡鞏河，攻溫；〔鞏縣屬河南郡，周鞏伯之國也。河水過鞏縣北，謂之鞏河，即五社津也。溫縣，屬河內郡，周大夫蘇子邑。賢曰：鞏、溫，並今洛州縣也。〕鮪自將數萬人攻平陰以綴異。〔賢曰：平陰，縣名，屬河南郡。杜佑曰：漢平陰縣城在今洛陽縣北五十里。水經註：平陰，即晉之陰地，故陰戎所居；魏文帝改曰河陰。綴，謂連綴也。將，即亮翻。〕檄書至河內，寇恂即勒軍馳出，並移告屬縣，發兵會溫下。軍吏皆諫曰：「今洛陽兵渡河，前後不絕；宜待眾軍畢集，乃可出也。」恂曰：「溫，郡之藩蔽，失溫則郡不可守。」遂馳赴之。旦日，合戰，而馮異遣救及諸縣兵適至，恂令士卒乘城鼓譟，大呼言曰：「劉公兵到！」蘇茂軍聞之，陳動；〔呼，火故翻。陳，讀曰陣。〕恂因奔擊，大破之。馮異亦渡河擊朱鮪，鮪走；異與恂追至洛陽，環城一阋而歸。〔環，音宦。阋，作答翻，周回也。〕自是洛陽震恐，城門晝閉。\n\n 　　異、恂移檄上狀，諸將入賀，因上尊號。〔上，時掌翻；下同。〕將軍南陽馬武先進曰：「大王雖執謙退，柰宗廟社稷何！宜先即尊位，乃議征伐。今此誰賊而馳騖擊之乎﹖」〔賢曰：誰，謂未有主也。前書音義曰：直馳曰馳，亂馳曰騖。余謂「誰賊」者，蓋謂位號未正，指誰為賊也。〕王驚曰：「何將軍出此言﹖可斬也！」乃引軍還薊。復遣吳漢率耿弇、景丹等十三將軍追尤來等，〔復，扶又翻；下除賈復外皆同。〕斬首萬三千餘級，遂窮追至浚靡而還。〔賢曰：浚靡，縣名，屬右北平郡；故城在今漁陽縣北。靡，音麻。〕賊散入遼西、遼東，為烏桓、貊人所鈔擊略盡。〔貊，莫白翻。鈔，楚交翻。〕\n\n 　　都護將軍賈復〔漢宣帝置西域都護，盡護南、北道諸國。甘延壽之擊郅支也，自謂為都護將軍；漢朝未以為將軍號也，至光武，乃以命賈復。〕與五校戰於真定，復傷創甚；〔校，戶教翻。創，初良翻。〕王大驚曰：「我所以不令賈復別將者，〔將，即亮翻。〕為其輕敵也。〔為，于偽翻。〕果然，失吾名將！聞其婦有孕，生女邪，我子娶之；生男邪，我女嫁之；不令其憂妻子也。」復病尋愈，追及王於薊，相見甚驩。〔薊，音計。〕\n\n 　　還至中山，諸將復上尊號；王又不聽。行到南平棘，〔賢曰：縣名，屬常山郡，今趙州縣；故城在縣南。〕諸將復固請之；王不許。諸將且出，耿純進曰：「天下士大夫，捐親戚，棄土壤，從大王於矢石之間者，其計固望攀龍鱗，附鳳翼，以成其所志耳。今大王留時逆眾，不正號位，純恐士大夫望絕計窮，則有去歸之思，無為久自苦也。大眾一散，難可復合。」純言甚誠切，王深感曰：「吾將思之」\n\n 　　行至鄗，〔續漢志：鄗縣，屬常山國，帝於此即位，改曰高邑。鄗，呼各翻。〕召馮異，【章：十二行本「異」下有「詣鄗」二字；乙十一行本同；孔本同；張校同。】問四方動靜。異曰：「更始必敗，宗廟之憂在於大王，宜從眾議！」會儒生彊華自關中奉赤伏符來詣王曰：「劉秀發兵捕不道，四夷雲集龍鬭野，四七之際火為主。」〔賢曰：彊，音其兩翻；姓譜：其良翻。風俗通作「疆華」，系之曰：晉有大夫疆尠。四七，二十八也。自高祖至光武初起，合二百二十八年，即四七之際也。漢火德，故火為主 也。〕群臣因復奏請。六月，己未，王即皇帝位于鄗南；〔時設壇於鄗南千秋亭五城陌。賢曰：其地在今趙州柏鄉縣。考異曰：光武本紀，馮異破蘇茂，諸將上尊 號，光武還至薊，皆在四月前。而馮異傳，異與李軼書云：「長安壞亂，赤眉臨郊，王侯構難，大臣乖離，綱紀已絕。」又勸光武稱尊號，亦曰：「三王反叛，更始 敗亡。」按是年六月己未，光武即位，是月甲子，鄧禹破王匡等於安邑，王匡、張卬等還奔長安，乃謀以立秋貙膢時，共劫更始，然則三王反叛，應在光武即位之後，夏秋之交，馮異安得於四月之前已言之也！或者史家潤色其言，致此差互耳！〕改元，大赦。\n\n 　　鄧禹圍安邑，數月未下，更始大將軍樊參將數萬人渡大陽，〔賢曰：大陽縣，屬河東郡。前書音義曰：大河之陽。春秋秦伯伐晉，自茅津濟。杜預曰：河東大陽縣也。〕欲攻禹；禹逆擊於解南，斬之。〔賢曰：解縣，屬河東郡；故城在今蒲州桑泉縣東南也。師古曰：解，音蟹。〕王匡、成丹、劉均合軍十餘萬，復共擊禹，禹軍不利。明日，癸亥，匡等以六甲窮日，不出，禹因得更治兵。〔治，直之翻。〕甲子，匡悉軍出攻禹；禹令軍中毋得妄動，既至營下，因傳發諸將，〔孟康曰：傳令軍中使發也。〕鼓而並進，大破之。匡等皆走，禹追斬均及河東太守楊寶，遂定河東，匡等奔還長安。〔考異曰：劉玄傳：「王匡、張卬守河東，為鄧禹所破，奔還長安。」鄧禹傳無張卬名。今從之。〕\n\n 　　張卬與諸將議曰：「赤冒旦暮且至，見滅不久，不如掠長安，東歸南陽；事若不集，復入湖池中為盜耳！」乃共入，說更始；〔說，輸芮翻。〕更始怒不應，莫敢復言。〔復，扶又翻。〕更始使王匡、陳牧、成丹、趙萌屯新豐，李松軍掫，以拒赤眉。〔賢曰：掫，音子侯翻。及續漢志豐新有鴻門亭，掫城即此也。〕張卬、廖湛、胡殷、申屠建與隗囂合謀，欲以立秋日貙膢時〔賢曰：前書音義曰：貙，獸，以立秋日祭獸，王者亦此日出獵，用祭宗廟。冀州北郡以八月朝作飲食為膢，其俗語曰膢、臘、社、伏。風俗通：嘗新始殺食曰貙膢。漢儀：立秋日，郊禮畢，始揚威武，乃祠先虞，告以烹鮮。天子御戎輅，白馬未鬣，躬執弩射牲，牲以鹿、麛，斬牲於郊東門，載獲，車馳駟，以薦陵廟，名貙劉。劉，殺也。貙，於時殺物，故以應之，又謂之貙膢。廖，力弔翻。貙，去于翻。膢，音婁。〕共劫更始，俱成前計。〔考異曰：袁紀云：「申屠建等勸更始讓帝位，更始不應；應等謀劫之。」今從范書。〕更始知之，託病不出，召張卬等入，將悉誅之； 唯隗囂稱疾不入，會客王遵、周宗等勒兵自守。更始狐疑不決，卬、湛、殷疑有變，遂突出；獨申屠建在，更始斬建，使執金吾鄧曄將兵圍隗囂第。卬、湛、殷勒兵 燒門，入戰宮中，更始大敗；囂亦潰圍，走歸天水。明旦，更始東奔趙萌於新豐。更始復疑王匡、陳牧、成丹與張卬等同謀，乃並召入；牧、丹先至，即斬之。王匡懼，將兵入長安，與張卬等合。\n\n 　　赤眉進至華陰，〔華，戶化翻。〕軍中有齊巫，〔齊巫，齊國之巫。〕常鼓舞祠城陽景王，〔城陽景王章有誅諸呂之功，故齊人祠之以求福助。〕巫狂言：「景王大怒曰：『當為縣官，何故為賊！』」〔賢曰：縣官，謂天子也。〕有笑巫者輒病，軍中驚動。方望弟陽說樊崇等曰：「今將軍擁百萬之眾，西向帝城，而無稱號，〔說，輸芮翻。稱，尺證翻。〕名為群賊，不可以久；不如立宗室，挾義誅伐，以此號令，誰敢不從！」崇等以為然，而巫言益甚。前至鄭，〔鄭縣，屬京兆。賢曰：今華州縣。〕乃相與議曰：「今迫近長安，而鬼神若此，當求劉氏共尊立之。」\n\n 　　先是，赤眉過式，〔地理志，式縣，屬泰山郡。近，其靳翻。先，悉薦翻。〕掠故式侯萌之子恭、茂、盆子三人自隨。〔萌之父曰憲，城陽景王五世孫，荒王順之子，元帝時封式侯。〕恭少習尚書，〔少，詩照翻。〕隨樊崇等降更始於洛陽，〔樊崇等降，見上卷更始元年。降，戶江翻。〕復封式侯，為侍中，在長安。茂與盆子留軍中，屬右校卒史劉俠卿，主牧牛。〔漢注：卒史，秩百石，九鄉寺及諸郡及軍行部校皆有之。校，戶教翻。俠，戶頰翻。〕及崇等欲立帝，求軍中景王後，得七十餘人，唯茂、盆子及前西安侯孝最為近屬。崇等曰：「聞古者天子將兵稱上將軍，」乃書札為符曰「上將軍」，又以兩空札置笥中，〔賢曰：札，簡也。笥，篋也。〕於鄭北設壇場，祠城陽景王，諸三老、從事皆大會；〔赤眉諸帥最尊者號三老，次從事。〕列盆子等三人居中立，以年次探札，盆子最幼，後探，得符；〔探，吐南翻。〕諸將皆稱臣，拜。盆子時年十五，被髮徒跣，敝衣赭汗，見眾拜，恐畏欲啼。〔被，皮義翻。〕茂謂曰：「善臧符！」〔臧，讀曰藏。〕盆子即齧折，棄之。〔折，而設翻。〕以徐宣為丞相，樊崇為御史大夫，逢安為左大司馬，〔逢，皮江翻。〕謝祿為右大司馬，其餘皆列卿、將軍。盆子雖立，猶朝夕拜劉俠卿，時欲出從牧兒戲；俠卿怒止之，崇等亦不復候視也。〔復，扶又翻。〕\n\n 　　秋，七月，辛未，帝使使持節拜鄧禹為大司徒，封酇侯、食邑萬戶；〔賢曰：酇縣，屬南陽郡，故城在今襄州穀城縣東北。余謂蓋以禹功比蕭何，故封之酇。酇，音贊。〕禹時年二十四。又議選大司空，帝以赤伏符曰「王梁主衛作玄武」，丁丑，以野王令王梁為大司空。〔帝以野王衛之所徙，玄武水神之名，司空水土之官也，於是用梁。賢曰：玄武，北方之神，龜蛇合體。野王縣，屬河內郡。宋白曰：懷州河內縣，古野王也。〕又欲以讖文用平狄將軍孫咸行大司馬，眾咸不悅。〔讖，楚譖翻。〕壬午，以吳漢為大司馬。\n\n 　　初，更始以琅邪伏湛為平原太守；〔姓譜：伏本自伏羲之後，漢初有濟南伏生。守，式又翻。〕時天下兵起，湛獨晏然，撫循百姓。門下督謀為湛起兵、湛收斬之；〔諸郡各有門下督，主兵衛。為，于偽翻。〕於是吏民信向，平原一境賴湛以全。帝徵湛為尚書，使典定舊制。又以鄧禹西征，拜湛為司直，行大司徒事；〔東都之司徒，西都之丞相也；司直，即丞相司直。〕車駕每出征伐，常留鎮守。\n\n 　　 鄧禹自汾陰渡河，入夏陽，〔汾陰縣，屬河東。夏陽縣，屬馮翊。〕更始左輔都尉公乘歙引其眾十萬與左馮翊兵共拒禹於衙；〔地理志，左輔都尉治高陵。賢曰：左 輔，即左馮翊也。三輔皆有都尉。衙，縣名，屬左馮翊，故城在今同州白水縣東北。左傳：秦、晉戰于彭衙，即此地。公乘，姓也，以秦爵為氏。乘，繩證翻。歙，許及翻。〕禹復破走之。〔復，扶又翻。〕\n\n 　　宗室劉茂聚眾京、密間，〔茂，元氏王歙從父弟也。賢曰：京縣，屬河南郡，鄭之京邑；故城在今鄭州滎陽縣東南。密縣，屬河南郡；故城在今密縣東南。〕自稱厭新將軍，〔厭，一葉翻。厭，伏也。新，謂新室也。〕攻下潁川、汝南，眾十餘萬人。帝使驃騎大將軍景丹、建威大將軍耿弇、強弩將軍陳俊攻之；茂來降，〔降，戶江翻。〕封為中山王。\n\n 　　己亥，帝幸懷，〔懷故城在武陟縣西南十餘里。賢曰：縣名，屬河內郡；故城在懷州武陟縣西。余據河內郡治懷，在雒陽北百四十里。〕遣耿弇、陳俊軍五社津，〔即鞏河也。水經註：河水東過鞏縣北，於此有五社渡，為五社津。杜佑曰：一名五渡津。〕備滎陽以東；使吳漢率建議【章：十二行本「議」作「義」；乙十一行本同；孔本同。】大將軍朱祜等十一將軍圍朱鮪於洛陽。八月，進幸河陽。〔地理志，河陽縣屬河內郡。〕\n\n 　　赤眉至高陵，〔地理志，高陵縣屬馮翊。〕王匡、張卬等迎降之，遂共連兵進攻東都門。李松出戰，赤眉生得松；松弟況為城門校尉，開門納之。九月，赤眉入長安；更始單騎走，從廚城門出。〔三輔黃圖曰：洛城門，王莽改曰建子門；其內有長安廚官，俗名之為廚城門，今長安故城北面之中門是也。騎，奇寄翻。〕式侯恭以赤眉立其弟，自繫詔獄；聞更始敗走，乃出，見定陶王祉，祉為之除械，〔為，于偽翻。〕相與從更始於渭濱。右輔都尉嚴本，恐失更始為赤眉所誅，即將更始至高陵，〔將，如字；領也，攜也，挾也。〕本將兵宿衛，其實圍之。〔右輔都尉治郿。高陵，左輔都尉治所也。右，恐當作左。〕更始將相皆降赤眉，獨丞相曹竟不降，手劍格死。〔手，守又翻。〕\n\n 　　辛未，詔封更始為淮陽王；吏民敢有賊害者，罪同大逆；其送詣吏者封列侯。\n\n 　　初，宛人卓茂，〔卓，姓也。史記貨殖傳有蜀卓氏。宛，於元翻。〕寬仁恭愛，恬蕩樂道，〔恬，安恬。蕩，坦蕩蕩也。樂，音洛。〕雅實不為華貌，行己在於清濁之間，自束髮至白首，未嘗與人有爭競，鄉黨故舊，雖行能與茂不同，〔行，下孟翻。〕而皆愛慕欣欣焉。哀、平間為密令，〔宋白續通典曰：密縣，古鄶國、密國之地。左傳：諸侯伐鄭，圍新密。漢為縣，屬河南郡。今縣東南三十里有故密城，即漢理所。〕視民如子，舉善而教，口無惡言，吏民親愛，不忍欺之。民嘗有言部亭長受其米肉遺者，〔賢曰：部，謂所部也。遺，于季翻；下同。〕茂曰：「亭長為從汝求乎，為汝有事囑之而受乎，〔囑，之欲翻；託也，私請也。〕將平居自以恩意遺之乎﹖」民曰：「往遺之耳。」茂曰：「遺之而受，何故言邪﹖」民曰：「竊聞賢明之君，使民不畏吏，吏不取民。今我畏吏，是以遺之；吏既卒受，〔卒，終也；音子恤翻。〕故來言耳。」茂曰：「汝為敝民矣！凡人所以群居不亂，異於禽獸者，以有仁愛禮義，知相敬事也。汝獨不欲脩之，寧能高飛遠走，不在人間邪！吏顧不當乘威力強請求耳。亭長素善吏，歲時遺之，禮也。」民曰：「苟如此，律何故禁之﹖」茂笑曰：「律設大法，禮順人情。今我以禮教汝，汝必無怨惡；以律治汝，汝何所措其手足乎！〔治，直之翻；下同。〕一門之內，小者可論，大者可殺也。且歸念之！」初，茂到縣，有所廢置，吏民笑之，鄰城聞者皆蚩其不能。〔蚩，笑也。〕河南郡為置守令；茂不為嫌，治事自若。〔茂正為令，郡復置守令使與茂並居。郡為，于偽翻。〕數年，教化大行，道不拾遺；遷京部丞，〔王莽秉政，置大司農部丞十三人，勸課農桑。京部丞，主司隸所部。〕密人老少皆涕泣隨送。及王莽居攝，以病免歸。上即位，先訪求茂，茂時年七十餘。甲申，詔曰：「夫名冠天下，〔冠，古玩翻。〕當受天下重賞。今以茂為太傅，〔東都之制，太傅位上公，絕席，在三公之右。〕封褒德侯。」\n\n 　　臣光曰：孔子稱「舉善而教不能則勸。」〔論語孔子答季康子之言。〕是以舜舉皋陶，湯舉伊尹，而不仁者遠，〔論語子夏答樊遲之言。陶，音遙。〕有德故也。光武即位之初，群雄競逐，四海鼎沸，彼摧堅陷敵之人，權略詭辯之士，方見重於世，而獨能取忠厚之臣，旌循良之吏，拔於草萊之中，寘諸群公之首，宜其光復舊物，享祚久長，蓋由知所先務而得其本原故也。\n\n 　　諸將圍洛陽數月，朱鮪堅守不下。帝以廷尉岑彭嘗為鮪校尉，〔朱鮪為大司馬，以彭為校尉；後從邑人韓歆於河內，遂歸光武。校，戶教翻。〕令往說之。〔說，輸芮翻。〕鮪在城上；彭在城下，為陳成敗。〔為，于偽翻。〕鮪曰：「大司徒被害時，鮪與其謀，又諫更始無遣蕭王北伐，〔事並見上卷更始元年。與，讀曰預。〕誠自知罪深，不敢降！」彭還，具言於帝。〔還，從宣翻，又如字。〕帝曰：「舉大事者不忌小怨。鮪今若降，官爵可保，況誅罰乎！河水在此，吾不食言！」〔賢曰：指河以為信，言其明白也。索隱曰：左傳曰：食言多矣，能無肥乎！是謂食言為妄言。〕彭復往告鮪，鮪從城上下索〔復，扶又翻。下，遐稼翻。索，昔各翻。〕曰：「必信，可乘此上。」〔上，時掌翻；下同。〕彭趣索欲上，〔賢曰：趣，向也，春遇翻。〕鮪見其誠，即許降。辛卯，朱鮪面縛，與岑彭俱詣河陽。帝解其縛，召見之，復令彭夜送鮪歸城。明旦，與蘇茂等悉其眾出降。拜鮪為平狄將軍，封扶溝侯；〔地理志，扶溝縣，屬淮陽郡。陳留風俗傳：小扶亭有洧水之溝，因以名縣。〕後為少府，傳封累世。\n\n 　　帝使侍御史河內杜詩安集洛陽。將軍蕭廣縱兵士暴橫，〔橫，戶孟翻。〕詩敕曉不改，〔敕，戒也。曉，開諭也。〕遂格殺廣，還，以狀聞。上召見，賜以棨戟，〔漢雜事曰：漢制，假棨戟以代斧鉞。崔豹古今註曰：棨戟，前驅之器也，以木為之。後代刻偽，無復典刑，以赤油韜之，亦謂之油戟，亦曰棨戟，王公以下通用之以前驅。〕遂擢任之。\n\n 　　赤眉下書曰：「聖公降者，封為長沙王；過二十日，勿受。」更始遣劉恭請降，赤眉使其將謝祿往受之。更始隨祿，肉袒，上璽綬於盆子。〔璽，斯氏翻。綬，音受。〕赤眉坐更始置庭中，將殺之；劉恭、謝祿為請，不能得，〔為，于偽翻；下同。〕遂引更始出。劉恭追呼曰：〔呼，火故翻。〕「臣誠力極，請得先死！」拔劍欲自刎；〔刎，武粉翻。〕樊崇等遽共救止之。乃赦更始，封為畏威侯。劉恭復為固請，〔復，扶又翻。〕竟得封長沙王。更始常依謝祿居，劉恭亦擁護之。\n\n 　　劉盆子居長樂宮，〔樂，音洛。〕三輔郡縣、營長遣使貢獻，〔時三輔豪傑處處屯聚，各有營長。長，知兩翻。〕兵士輒剽奪之，又數暴掠吏民，由是皆復固守。〔剽，匹妙翻。數，所角翻。復，扶又翻。〕\n\n 　　百姓不知所歸，聞鄧禹乘勝獨克而師行有紀，〔賢曰：紀，綱紀也。言有條貫而不殘暴。〕皆望風相攜負以迎軍，降者日以千數，眾號百萬。禹所止，輒停車拄節以勞來之，〔勞，力到翻。來，力代翻。〕父老、童牦，垂髮、戴白滿其車下，莫不感悅，〔賢曰：垂髮，童幼也。戴白，父老也。牦，直利翻。〕於是名震關西。\n\n 　　諸將豪桀皆勸禹徑攻長安，禹曰：「不然。今吾眾雖多，能戰者少，前無可仰之積，〔賢曰：仰，魚向翻。〕後無轉饋之資；赤眉新拔長安，財穀充實，鋒銳未可當也。夫盜賊群居無終日之計，財穀雖多，變故萬端，寧能堅守者也！上郡、北地，安定三郡，土廣人稀，饒穀多畜，〔畜，許救翻；謂六畜也。〕吾且休兵北道，就糧養士，以觀 其敝，乃可圖也。」於是引軍北至栒邑，〔賢曰：栒邑縣，屬右扶風；故城在今豳州三水縣東北。宋白曰：三水縣東北二十五里邠邑原上有栒邑故城。栒，音荀。考 異曰：袁紀：「禹曰：『璽書每至，輒曰無與窮赤眉爭鋒。』」按世祖賜禹書，責其不攻長安，不容有此語。二年，十一月，詔徵禹還，乃曰「毋與窮寇爭鋒」。袁 紀誤也。〕所到，諸營保郡邑皆開門歸附。\n\n 　　三輔苦赤眉暴虐，皆憐更始，欲盜出之；張卬等深以為慮，〔卬等攻更始，恐其得位而禍及己，故深以為慮。〕使謝祿縊殺之。劉恭夜往，收藏其尸；帝詔鄧禹葬之於霸陵。中郎將宛人趙熹【章：十二行本「熹」作「獈」；乙十一行本同；孔本同。下均同。】將出武關，〔宛，於元翻。熹，許記翻，又許里翻。〕道遇更始親屬，皆裸跣飢困，〔裸，即果翻。〕熹竭其資糧以與之，將護而前；〔將，送也。〕宛王賜聞之，迎還鄉里。〔還，從宣翻，又如字。〕\n\n 　　隗囂歸天水，復招聚其眾，〔復，扶又翻。〕興修故業，自稱西州上將軍。三輔士大夫避亂者多歸囂，囂傾身引接，為布衣交；以平陵范逡為師友，〔逡，七倫翻。〕前涼州刺史河內【章：十二行本「內」作「南」；乙十一行本同；孔本同。】鄭興為祭酒，〔前書音義曰：禮，飲酒必祭，示有先也，故稱祭酒。祭祀時，唯長者以酒沃酹。〕茂陵申屠剛、杜林為治書，〔賢曰：治書，即治書侍御史。治，直之翻。〕馬援為綏德將軍，楊廣、王遵、周宗及平襄行巡、阿陽王捷、〔地理志，平襄縣、阿陽縣屬天水郡。行，姓；巡，名。姓譜：周有大行人之官，其後氏焉。〕長陵王元為大將軍，安陵班彪之屬為賓客，由此名震西州，聞於山東。〔聞，音問。〕馬援少時，以家用不足辭其兄況，欲就邊郡田牧。況曰：「汝大才，當晚成；良工不示人以朴，且從所好。」〔賢曰：從其所請也。少，詩照翻。好，呼到翻；下同。〕遂之北地田牧。常謂賓客曰：「丈夫為志，窮當益堅，老當益壯。」後有畜數千頭，穀數萬斛，〔畜，許救翻。〕既而歎曰：「凡殖財產，貴其能賑施也，〔施，式豉翻。〕否則守錢虜耳！」乃盡散於親舊。聞隗囂好士，往從之。囂甚敬重，與決籌策。班彪，牦之子也。〔班牦見三十六卷平帝元始元年。〕\n\n 　　初，平陵竇融累世仕宦河西，知其土俗，與更始右大司馬趙萌善，私謂兄弟曰：「天下安危未可知；河西殷富，帶河為固，張掖屬國精兵萬騎，〔漢邊郡皆置屬國，有都尉以領之。〕一旦緩急，杜絕河津，足以自守，此遺種處也！」〔賢曰：遺，留也。可以保全，不畏絕滅。種，章勇翻。〕乃因萌求往河西。萌薦融於更始，以為張掖屬國都尉。融既到，撫結雄桀，懷輯羌虜，〔輯，和也。〕甚得其歡心。是時，酒泉太守安定梁統、〔姓譜：梁姓，本自秦仲；周平王封其少子康於夏陽梁山，是為梁伯。後為秦所併，子孫以國為氏。〕金城太守庫鈞、〔賢曰：前書音義曰：庫姓，即倉庫吏後也。今羌中有姓庫者，音舍，承鈞之後也。〕張掖都尉茂陵史苞、酒泉都尉竺曾、〔姓譜：竺，孤竹君之後，本姓竹。後漢擬陽侯竺晏報怨有仇，以冑始名賢，不改其族，乃加「二」字以存夷、齊。一曰：天竺國之後。〕敦煌都尉辛肜，〔敦，徒門翻。肜，余中翻。〕並州郡英俊，融皆與厚善。及更始敗，融與梁統等計議曰：「今天下擾亂，未知所歸。河西斗絕在羌、胡中，〔賢曰：斗，峻絕也。余謂斗，僻絕也。〕不同心戮力，則不能自守，權鈞力齊，復無以相率，〔復，扶又翻。〕當推一人為大將軍，共全五郡，觀時變動。」議既定，而各謙讓。以位次，咸共推梁統；統固辭，乃推融行河西五郡大將軍事。武威太守馬期、張掖太守任仲〔任，音壬。〕並孤立無黨，乃共移書告示之；二人即解印綬去。於是以梁統為武威太守，史苞為張掖太守，竺曾為酒泉太守，辛肜為敦煌太守。融居屬國，領都尉職如故；置從事，監察五郡。〔監，古銜翻。〕河西民俗質樸，而融等政亦寬和，上下相親，晏然富殖；脩兵馬，習戰射，明烽燧，羌、胡犯塞，融輒自將與諸郡相救，皆如符要，〔賢曰：赴敵不失期契也。將，即亮翻。〕每輒破之。其後羌、胡皆震服親附，內郡流民避凶饑者歸之不絕。\n\n 　　王莽之世，天下咸思漢德，安定三水盧芳居左谷中，〔續漢志曰：三水縣有左、右谷；故城在今涇州安定縣南。水經註：肥水出高平西北牽條山，東北出峽，注于高平川；水東有山，山東有三水縣。故城本屬國都尉治。〕詐稱武帝曾孫劉文伯，云「曾祖母，匈奴渾邪王之姊也；」常以是言誑惑安定間。王莽末，乃與三水屬國羌、胡起兵。更始至長安，徵芳為騎都尉，使鎮撫安定以西。更始敗，三水豪桀共立芳為上將軍、西平王，〔賢曰：欲平定西方，故以為號。〕使使與西羌、匈奴結和親。單于以為：「漢氏中絕，劉氏來歸，我亦當如呼韓邪立之，令尊事我。」乃使句林王將數千騎迎芳兄弟入匈奴，〔賢曰：句，古侯翻。〕立芳為漢帝，以芳弟程為中郎將，將胡騎還入安定。\n\n 　　帝以關中未定，而鄧禹久不進兵，賜書責之曰：「司徒，堯也；亡賊，桀也。長安吏民遑遑無所依歸，宜以時進討，鎮慰西京，繫百姓之心！」禹猶執前意，別攻上郡諸縣，更徵兵引穀，歸至大要。〔賢曰：大要縣，屬北地郡。〕積弩將軍馮愔、車騎將軍宗歆守栒邑，二人爭權相攻，愔遂殺歆，〔愔，於今翻。〕因反擊禹，禹遣使以聞。帝問使人：〔使，疏吏翻。〕「愔所親愛為誰﹖」對曰：「護軍黃防。」帝度愔、防不能久和，勢必相忤，〔度，徒洛翻。忤，五故翻。〕因報禹曰：「縛馮愔者，必黃防也。」乃遣尚書宗廣持節往降之。〔降，戶江翻。〕後月餘，防果執愔，將其眾歸罪。更始諸將王匡、胡殷、成丹等皆詣廣降，廣與東歸；至安邑道，欲亡，廣悉斬之。\n\n 　　愔之叛也，引兵西向天水；隗囂逆擊，破之於高平，〔地理志，高平縣屬安定郡。賢曰：今原州高平縣。杜佑曰：原州他樓縣，漢高平縣地。又曰：原州平高縣，即漢高平縣地。考異曰：鄧禹傳，愔叛在建武元年；隗囂傳在二年。蓋愔以元年冬末叛，延及二年；囂拜官在二年也。〕盡獲其輜重。〔重，直用翻。〕於是禹承制遣使持節命囂為西州大將軍，得專制涼州、朔方事。〔鄧禹西征，任專方面，權宜命囂，故曰承制，言承制詔而命之也。後之承制始此。〕\n\n 　　臘日，赤眉設樂大會，酒未行，群臣更相辯鬭；〔更，工衡翻。〕而兵眾遂各踰宮，斬關入，掠酒肉，互相殺傷。衛尉諸葛牦聞之，〔牦，直利翻。〕勒兵入，格殺百餘人，乃定。劉盆子惶恐，日夜啼泣；從官皆憐之。〔從，才用翻。〕\n\n 　　帝遣宗正劉延攻天井關，與田邑連戰十餘合，延不得進。及更始敗，邑遣使請降；即拜為上黨太守。帝又遣諫議大夫儲大伯持節徵鮑永；永未知更始存亡，疑不肯從，收繫大伯，遣使馳至長安，詗問虛實。〔詗，翾正翻。候伺也，又古迥翻。〕\n\n 　　初，帝從更始在宛，〔宛，於元翻。〕納新野陰氏之女麗華。〔風俗通：管脩自齊適楚，為陰大夫，其後氏焉。〕是歲，遣使迎麗華與帝姊湖陽公主、妹寧平公主俱到洛陽；〔賢曰：寧平縣屬淮陽，故城在今亳州谷陽縣西南。〕以麗華為貴人。更始西平王李通先娶寧平公主，上徵通為衛尉。\n\n 　　初，更始以王閎為琅邪太守，張步據郡拒之。閎諭降，得贛榆等六縣；〔地理志，贛榆縣，屬琅邪郡。師古曰：贛，音紺。榆，音踰。賢曰：贛，音貢。今海州東海縣也。余據今人皆從顏音。〕收兵與步戰，不勝。步既受劉永官號，治兵於劇，〔地理志，劇縣，屬北海郡。賢曰：故城在今青州壽光縣南，故紀國城也。治，直之翻。〕遣將徇泰山、東萊、城陽、膠東、北海、濟南、齊郡，皆下之。閎力不敵，乃詣步相見。步大陳兵而見之，怒曰：「步有何罪，君前見攻之甚！」閎按劍曰：「太守奉朝命，〔朝，直遙翻。〕而文公擁兵相拒。〔張步字文公。〕閎攻賊耳，何謂甚邪！」步起跪謝，與之宴飲，待為上賓，令閎關掌郡事。〔賢曰：關，通也。〕\n\n 　　二年（丙戌、二六）\n\n 　　春，正月，甲子朔，日有食之。\n\n 　　劉恭知赤眉必敗，密教弟盆子歸璽綬，習為辭讓之言。及正旦大會，恭先曰：「諸君共立恭弟為帝，德誠深厚！立且一年，殽亂日甚，誠不足以相成，恐死而無益，願得退為庶人，更求賢知，唯諸君省察！」〔知，讀曰智。省，悉景翻。〕樊崇等謝曰：「此皆崇等罪也。」恭復固請，〔復，扶又翻；下同。〕或曰：「此寧式侯事邪！」〔賢曰：劉恭為式侯。言眾立天子，非恭所預。〕恭惶恐起去。盆子乃下牀解璽綬，叩頭曰：「今設置縣官而為賊如故，四方怨恨，不復信向，此皆立非其人所致。願乞骸骨，避賢聖路！必欲殺盆子以塞責者，無所離死！」〔賢曰：離，避也。塞，悉則翻。〕因涕泣噓唏。〔賢曰：唏，與欷同。〕崇等及會者數百人，莫不哀憐之，乃皆避席頓首曰：「臣無狀，負陛下，〔無狀，無善狀也。〕請自今已後，不敢復放縱！」因共抱持盆子，帶以璽綬；盆子號呼，不得已。〔號，戶刀翻。〕既罷出，各閉營自守。三輔翕然，稱天子聰明，百姓爭還長安，市里且滿。後二十餘日，復出，大掠如故。\n\n 　　刀子都都其部曲所殺，餘黨與諸賊會檀鄉，號檀鄉賊，〔「刀」，依考異當作「刁」。【章：乙十一行本正作「刁」；孔本同。十二行本誤作「力」。】賢曰：今袞州瑕丘縣東北有檀鄉。〕寇魏郡、清河。魏郡大吏李熊弟陸謀反城迎檀鄉，〔反，音翻。〕或以告魏郡太守潁川銚期，〔賢曰：銚，音姚；姓也。魏郡，秦置；故城在今相州安陽縣東北。〕期召問熊，熊叩頭首服，〔首，式救翻。〕願與老母俱就死。期曰：「為吏儻不若為賊樂者，可歸與老母往就陸也！」〔賢曰：必以在城中為吏不如為賊之樂，即任將母往就弟。樂，音洛。〕使吏送出城。熊行，求得陸，將詣鄴城西門；〔魏郡治鄴城。將，如字。〕陸不勝愧感，〔勝，音升。〕自殺以謝期。期嗟歎，以禮葬之，而還熊故職。於是郡中服其威信。\n\n 　　帝遣吳漢率王梁等九將軍擊檀鄉於鄴東漳水上，〔水經：漳水源出上黨長子縣西發鳩山；東過壺關、屯留、潞、武安等縣；又東出山，過鄴縣。〕大破之，十餘萬眾皆降。又使梁與大將軍杜茂將兵安輯魏郡、清河、東郡、悉平諸營保，〔保，與堡同。〕三郡清靜，邊路流通。〔自雒陽至漁陽、上谷，路出三郡；三郡既平，則邊路流通矣。范史杜茂傳「邊」作「道」。〕\n\n 　　庚辰，悉封諸功臣為列侯；〔盤州洪氏曰：西京列侯，其傳國皆有世次。東都枝葉不蕃，而史筆又簡略。〕梁侯鄧禹、〔禹始封酇，是年改封梁侯。地理志，梁縣屬河南郡；唐汝州治梁縣。宋白曰：漢梁縣故城，在汝水之南。〕廣平侯吳漢〔賢曰：廣平縣，屬廣平郡；故城在今洺州永年縣西北。〕皆食四縣。博士丁恭議曰：「古者封諸侯不過百里，強幹弱枝，所以為治也。〔治，直吏翻。〕今封四縣，不合法制。」帝曰：「古之亡國皆以無道，未嘗聞功臣地多而滅亡者也。」陰鄉侯陰識，貴人之兄也，以軍功當增封，識叩頭讓曰：「天下初定，將帥有功者眾，臣託屬掖廷，仍加爵邑，不可以示天下；此為親戚受賞，國人計功也。」〔戰國公孫龍告平原君之辭。〕帝從之。帝令諸將各言所樂，〔樂，音洛。〕皆占美縣；〔占，之贍 翻。〕河南太守潁川丁綝獨求封本鄉。或問其故，綝曰：「綝能薄功微，得鄉亭厚矣！」帝從其志，封新安鄉侯。〔綝，丑林翻。漢法，大縣侯位視三公，小縣侯位 視上卿，鄉亭侯位視中二千石。綝，潁川定陵人。新安鄉蓋在定陵。〕帝使郎中魏郡馮勤典諸侯封事；勤差量功次輕重，國土遠近，地勢豐薄，不相踰越，莫不厭服 焉。〔量，音良。厭，於艷翻。〕帝以為能，尚書眾事皆令總錄之。故事：尚書郎以令史久次補之，帝始用孝廉為尚書郎。〔百官志：尚書令史十八人，秩二百石；侍郎三十六人，秩四百石，主作文書起草。蔡質漢儀曰：尚書郎，初從三署詣臺試；初上臺，稱守尚書郎中；歲滿，稱尚書郎；三年，稱侍郎。〕\n\n 　　起高廟于洛陽，〔考異曰：帝紀：「正月，壬子」。按正月甲子朔，不應有壬子，誤。〕四時合祀高祖、太宗、世宗；建社稷于宗廟之右；立郊兆于城南。〔續漢志曰：立社稷於雒陽，在宗廟之右，皆方壇，四面及中各依方色；無屋，有牆門而已。白虎通曰：天子之壇方五丈，諸侯之壇半天子之壇。社者，土也。人非土不立，非穀不食，故封土立社，示有土也。稷者，五穀之長，得陰陽中和之氣，故祭之也。沈約曰：禮云：共工氏之霸九州，其子句龍，曰后土，能平九土，故祀以為社。烈山氏之有天下，其子曰神農，能殖百穀，其裔曰柱，佐顓頊為稷官，主農事；周棄繼之，法施於人，故祀以為稷。禮，王為群姓立社，曰太社；王自為立社，曰王社。故國有二社，而稷亦有二也。漢、魏則有官社，無稷，故常二社一稷也。傅咸曰：天子親耕以供粢盛；親耕自報，故自為立社，為籍而報也。國以人為本，人以國為命，故又為百姓立社而祈報也。此社之所以有二也。王肅論王社，謂春祈籍田，秋而報之也；其論太社，則曰王者布下圻內，為百姓立之，謂之太社，不自立之京師也。杜佑曰：社者，五土之神。五土者，山林、川澤、丘陵、墳衍、原隰等，各有所育，群生賴之，故特於吐生物處別立。其名為社稷者。於五土之中，特指原隰之祇；以五土雖各有所生，而山林、川澤、丘陵、墳衍，此四者雜出材用等物，於五穀之功則少。且生人所急者食，故於五土之中，別旌異原隰之祇以報之。以其能生五穀，名其神。但五穀不可遍言，以稷為五穀之長，春生秋成之主，稷者，原隰之中能生五穀之祇，是也。續漢書曰：制郊兆於雒陽城南七里，為壇八階，中又為重壇，天地位皆在壇上，其外壇上為五帝位。青帝位在甲寅，赤帝位在丙巳，黃帝位在丁未，白帝位在庚申，黑帝位在壬亥。其外為壝，重營皆紫，以象紫宮。營有通道，以為門。日月在營內南道，日在東，月在西。北斗在北道之西。外營、中營凡千五百一十四神；高皇帝配食焉。〕\n\n 　　 長安城中糧盡，赤眉收載珍寶，大縱火燒宮室、市里，恣行殺掠，長安城中無復人行；〔復，扶又翻。〕乃引兵而西，眾號百萬，自南山轉掠城邑，遂入安定、北 地。鄧禹引兵南至長安，軍昆明池，謁祠高廟，收十一帝神主，送詣洛陽；〔高、惠、文、景、武、昭、宣、元、成、哀、平，十一帝。賢曰：神主，以木為之，方尺二寸，穿中央，達四方。諸侯王長一尺。虞主用桑，練主用栗。衛宏漢舊儀曰：已葬，收主為木函，藏廟太室中西壁坎中，去地六尺一寸，祭則立主於坎下。〕因巡行園陵，為置吏士奉守焉。〔行，下孟翻。為，于偽翻。〕\n\n 　　真定王楊造讖記曰：「赤九之後，癭楊為主。」〔賢曰：漢以火德，故云赤也。光武於高祖九代孫，故云九。癭，於郢翻。癭生頸而附於咽。〕楊病癭，欲以惑眾；與綿曼賊交通。〔賢曰：綿曼，縣名，屬真定國；故城在今恆州石邑縣西北；俗音訛謂之人文故城也。〕帝遣騎都尉陳副、游擊將軍鄧隆徵之，楊閉城門不內。帝復遣前將軍耿純持節行幽、冀，所過勞慰王、侯，〔復，扶又翻。行，下孟翻。勞，力到翻。〕密敕收楊。純至真定，止傳舍，〔傳，株戀翻。〕邀楊相見。純，真定宗室之出也，故楊不以為疑，且自恃眾強，而純意安靜，即從官屬詣之；〔賢曰：男子謂姊妹之子為出。純母蓋真定宗室之女，故楊不疑而來見純。〕楊兄弟並將輕兵在門外。〔將，即亮翻。〕楊入，見純，純接以禮敬，因延請其兄弟皆入；乃閉閤，悉誅之，因勒兵而出。真定震怖，無敢動者。〔怖，普布翻。〕帝憐楊謀未發而誅，復封其子為真定王。〔楊子德。〕\n\n 　　二月，己酉，車駕幸脩武。〔賢曰：縣名，屬河內郡；本殷之甯邑。韓詩外傳曰：武王伐紂，勒兵於甯，故曰脩武。今懷州縣也。〕\n\n 　　鮑永、馮衍審知更始已亡，乃發喪，出儲大伯等，封上印綬，悉罷兵，幅巾詣河內。〔杜佑曰：按巾，六國時趙、魏之間通謂之承露，庶人及軍旅皆服之。賢曰：幅巾，謂不著冠，但幅巾束首也。傅玄子曰：漢末，王公卿士多委王服，以幅巾為雅，是以袁紹、崔鈞之徒雖為將帥，皆著縑巾。上，時掌翻。考異曰：鮑永傳稱「永等降於河內時，攻懷未拔，帝謂永曰：『我攻懷三日而城不下，關東畏服卿，可且將故人自往城下譬之。』即拜永諫議大夫。至懷，乃說更始河內太守，於是開城而降。」按光武未都洛陽以前屢幸懷，又祠高祖於懷宮，並無更始河內太守據懷事。本紀亦無攻懷一節。按田邑書稱「主亡一歲，莫知定所。」則永、衍之降必在此年。而帝紀光武此年不曾幸河內，但有幸脩武事。然則永、衍實降於脩武。脩武，亦河內縣也。其稱降懷等事，當是史誤，故皆略之。〕帝見永，問曰：「卿眾安在﹖」永離席叩頭曰：〔離，力智翻。〕「臣事更始，不能令全，誠凓以其眾幸富貴，故悉罷之。」帝曰：「卿言大，」而意不悅。〔帝雖謂永言大，而以其降晚，意懷不悅也。〕既而永以立功見用，〔賢曰：謂說下懷。余按考異不取下懷事，當以永討平魯郡為功也。按永傳，時董憲裨將討魯，侵害百姓，乃拜永為魯郡太守。永到，討擊，大破之。唯別帥彭豐、虞休、皮常等各千餘人稱將軍，不肯下。永以計誘，手格殺豐等，禽破黨與，以功封關內侯，遷揚州牧。〕衍遂廢棄。永謂衍曰：「昔高祖賞季布之罪，誅丁固之功；〔事見十一卷高帝五年。丁固，即丁公。〕今遭明主，亦何憂哉！」衍曰：「人有挑其鄰人之妻者，其長者罵而少者報之。〔挑，徒了翻。長，知兩翻。少，詩沼翻；下同。〕後其夫死，取其長者。或謂之曰：『夫非罵爾者邪！』〔夫非之夫，音扶。〕曰：『在人欲其報我，在我欲其罵人也！』〔賢曰：此並陳軫對秦王之辭，見戰國策。引之者，言己為故主守節，亦冀新帝重之也。挑，徒了翻。〕夫天命難知，人道易守，〔易，以豉翻。〕守道之臣，何患死亡！」\n\n 　　大司空王梁屢違詔命，〔梁與吳漢俱擊檀鄉，詔軍事一屬漢，而梁輒發野王兵。帝以其不奉詔，敕令止在所縣，而梁復以便宜進軍，是屢違詔命也。〕帝怒，遣尚書宗廣持節即軍中斬梁；廣檻車送京師。既至，赦之，以為中郎將，北守箕關。〔水經註：濝水出河東垣縣王屋西山濝溪，夾山東南流，逕故城東，即濝關也；光武遣王梁守之。〕\n\n 　　壬子，以太中大夫京兆宋弘為大司空。弘薦沛國桓譚，為議郎、給事中。〔帝以沛郡為沛國。〕帝令譚鼓琴，愛其繁聲。弘聞之，不悅；伺譚內出，〔內出，從禁中出也。伺，相吏翻。〕正朝服坐府上，〔朝，直遙翻。〕遣吏召之。譚至，不與席而讓之，且曰：「能自改邪，將令相舉以法乎﹖」譚頓首辭謝；良久，乃遣之。後大會群臣，帝使譚鼓琴；譚見弘，失其常度。帝怪而問之，弘乃離席免冠謝曰：〔離，力智翻。〕「臣所以薦桓譚者，望能以忠正導主；而令朝廷耽悅鄭聲，臣之罪也。」帝改容謝之。\n\n 　　湖陽公主新寡，帝與共論朝臣，微觀其意。主曰：「宋公威容德器，群臣莫及。」帝曰：「方且圖之。」後弘被引見，〔被，皮義翻。見，賢遍翻。〕帝令主坐屏風後，〔釋名：屏風，障風也。〕因謂弘曰：「諺言『貴易交，富易妻，』人情乎﹖」弘曰：「臣聞貧賤之知不可忘，糟糠之妻不下堂。」帝顧謂主曰：「事不諧矣！」\n\n 　　帝之討王郎也，彭寵發突騎以助軍，〔事見上卷二年。〕轉糧食，前後不絕。及帝追銅馬至薊，寵自負其功，意望甚高；帝接之不能滿，以此懷不平。〔賢曰：負，恃也。不能滿其望，故心不平也。按寵傳，先是吳漢北發兵，帝遺寵以所服劍，倚為北道主人。及追銅馬北至薊，寵來謁，謂當迎閤，握手交歡並坐。帝接之，不能滿其意，所以失望。〕及即位，吳漢、王梁，寵之所遣，〔事見上卷更始二年。〕並為三公，而寵獨無所加，愈怏怏不得志，〔怏，於兩翻。〕歎曰：「如此，我當為王；但爾者，陛下忘我邪！」〔爾，猶言如此也。〕\n\n 　　是時北州破散，而漁陽差完，有舊鐵官，〔地理志，漁陽郡漁陽有鐵官。〕寵轉以貿穀，積珍寶，益富強。〔貿，音茂。〕幽州牧朱浮，年少有俊才，欲厲風迹，〔賢曰：風化之迹也。少，詩照翻。〕收士心，辟召州中名宿〔有名耆宿之士。〕及王莽時故吏二千石，皆引置幕府；多發諸郡倉穀稟贍其妻子。寵以為天下未定，師旅方起，不宜多置官屬以損軍實，〔賢曰：謂甲兵、糧儲也。左傳曰：隳軍實也。〕不從其令。浮性矜急自多，〔賢曰：矜，誇；多，自取也。〕寵亦狠強，嫌怨轉積。浮數譖構之，密奏寵多聚兵穀，意計難量。〔狠，戶墾翻。數，所角翻。量，音良。〕上輒漏泄令寵聞，以脅恐之。〔恐，欺用翻，又如字。〕至是，有詔徵寵，寵上疏，願與浮俱徵；帝不許。寵益以自疑；其妻素剛，不堪抑屈，固勸無受徵，曰：「天下未定，四方各自為雄，漁陽大郡，兵馬最精，何故為人所奏而棄此去乎！」寵又與所親信吏計議，皆懷怨於浮，莫有勸行者。帝遣寵從弟子后蘭卿喻之；寵因留子后蘭卿，遂發兵反，拜署將帥，自將二萬餘人，攻朱浮於薊。又以與耿況俱有重功，而恩賞並薄，數遣使邀誘況；〔要，一遙翻。〕【章：作「邀」者刻誤。十二行本正作「要」；乙十一行本同；孔本同。】況不受，斬其使。\n\n 　　延岑復反，圍南鄭。〔岑降嘉見上卷更始二年。復，扶又翻；下同。〕漢中王嘉兵敗走，岑遂據漢中，進兵武都；〔地理志，武都縣，屬武都郡。〕為更始柱功侯李寶所破，岑走天水。〔走，音奏。〕公孫述遣將侯丹取南鄭；嘉收散卒得數萬人，以李寶為相， 從武都南擊侯丹，不利，還軍河池、下辨，〔賢曰：河池縣，屬武都郡，一名仇池，今鳳州縣也。下辨道，亦屬武都郡，今成州同谷縣。師古曰：辨，音皮莧翻。〕復與延岑連戰。岑引北，入散關，至陳倉；〔賢曰：散關故城，在今陳倉縣南十里，有散谷水，因取名焉。地理志，陳倉縣屬右扶風；唐為寶雞縣，屬岐州。〕嘉追擊，破之。\n\n 　　公孫述又遣將軍任滿從閬中下江州，東據扞關，〔賢曰：閬中、江州，皆縣名，並屬巴郡。閬中，今隆州縣也。江州故城，在渝州巴縣西。宋白曰：今渝州江津縣，本漢江州縣。史記曰：楚肅王為扞關以拒蜀，故基在今峽州巴山縣。〕於是盡有益州之地。〔漢益州部漢中、巴郡、廣漢、蜀郡、犍為、牂柯、越巂、益州等郡。〕\n\n 　　更始諸大將在南方未降者尚多。帝召諸將議兵事，以檄叩地曰：「郾最強，宛為次，誰當擊之﹖」〔叩，去后翻，又丘候翻。師古曰：郾，一戰翻。宛，於元翻。〕賈復率然對曰：〔率然，輕遽之貌。〕「臣請擊郾。」帝笑曰：「執金吾擊郾，吾復何憂！〔復，扶又翻。〕大司馬當擊宛。」遂遣復擊郾，破之；尹尊降。又東擊更始淮陽太守暴氾，氾降。〔賢曰：淮陽故城，在今陳州宛丘縣東南。氾，音泛，又音凡。降，戶江翻。〕\n\n 　　夏，四月，虎牙大將軍蓋延〔蓋，古盍翻。〕督駙馬都尉馬武等四將軍擊劉永，破之；遂圍永於睢陽。\n\n 　　故更始將蘇茂反，〔茂隨朱鮪降，今復反。〕殺淮陽太守潘蹇，〔姓譜：周文王之子季孫食采於潘，因氏焉。晉有潘父，楚有潘崇。〕據廣樂而臣於永；〔賢曰：廣樂，地闕。今宋州虞城縣有長樂故城，蓋避隋煬帝諱改。〕永以茂為大司馬、淮陽王。\n\n 　　吳漢擊宛，宛王賜奉更始妻子詣洛陽降；帝封賜為慎侯。〔賢曰：慎縣，屬汝南郡；故城在今潁州潁上縣西北。〕叔父良、族父歙、族兄祉皆自長安來。甲午，封良為廣陽王，祉為城陽王；〔宛王賜，於光武為族兄，更始近屬也。歙，許及翻；亦更始近屬，更始封為元氏王。祉，族兄舂陵康侯敞之子，光武之族姪，而舂陵節侯買之嫡曾孫也；更始封為定陶王。〕又封兄縯子章為太原王，興為魯王；更始三子求、歆、鯉皆為列侯。〔求為襄邑侯，歆為穀孰侯，鯉為壽光侯。〕\n\n 　　鄧王王常降，帝見之甚歡，曰：「吾見王廷尉，不憂南方矣！」〔更始以王常為廷尉，故帝稱之，常降則得南陽一郡，故云不憂南方。〕拜為左曹，〔前書百官表：左、右曹，加官，受尚書事。此時蓋為專官也。〕封山桑侯。〔賢曰：山桑縣，屬沛郡；今亳州縣。〕\n\n 　　五月，庚辰，封族父歙為泗水王。\n\n 　　帝以陰貴人雅性寬仁，欲立以為后。貴人以郭貴人有子，〔西都後宮之號十四等，未有貴人。光武中興，斲琱為樸，六宮稱號，惟有皇后、貴人。貴人金印紫綬，奉不過數十斛。〕終不肯當。六月，戊戌，立貴人郭氏為皇后，以其子彊為皇太子；大赦。\n\n 　　丙午，封泗水王子終為淄川王。〔終，歙子也，與帝少相親愛，故封為王。〕\n\n 　　秋，賈復南擊召陵、新息，平之。〔召陵、新息二縣，並屬汝南郡。賢曰：新息故城在今豫州新息縣西南。〕復部將殺人於潁川，潁川太守寇恂捕得，繫獄。時尚草創，軍營犯法，率多相容，恂戮之於市。復以為恥，還，過潁川，謂左右曰：「吾與寇恂並列將帥，而為其所陷，今見恂，必手劍之！」恂知其謀，不欲與相見。姊子谷崇曰：「崇，將也，得帶劍侍側；卒有變，足以相當。」〔卒，讀曰猝。〕恂曰：「不然，昔藺相如不畏秦王而屈於廉頗者，為國也。」〔事見四卷周赧王三十六年。為，于偽翻。〕乃敕屬縣盛供具，儲酒醪；〔說文曰：醪，兼汁滓酒。〕執金吾軍入界，一人皆兼二人之饌。〔賢曰：饌，具也，雛晥翻，又音雛戀翻。〕恂出迎於道，稱疾而還。復勒兵欲追之，而吏士皆醉，遂過去。恂遣谷崇以狀聞，帝乃徵恂。恂至，引見；時賈復先在坐，〔坐，徂臥翻。〕欲起相避。帝曰：「天下未定，兩虎安得私鬭！今日朕分之。」〔分，猶解也。〕於是並坐極歡，遂共車同出，結友而去。\n\n 　　帝遣游擊將軍鄧隆助朱浮討彭寵；隆軍潞南，浮軍雍奴，遣吏奏狀。〔潞、雍奴二縣，皆屬漁陽郡。水經曰：鮑丘水過潞縣南，曰潞河。鄧隆軍於是水之南，為彭寵所破。宋白曰：幽州武清縣，本漢雍奴縣。水經註云：雍奴，藪澤之名；四面有水曰雍，水不流曰奴。〕帝讀檄，怒，謂使吏曰：〔遣吏來使，故曰使吏。使，疏吏翻。〕「營相去百里，其勢豈可得相及！比若還，〔若，汝也。比，必寐翻，及也。〕北軍必敗矣。」彭寵果遣輕兵擊隆軍，大破之；浮遠，遂不能救。\n\n 　　蓋延圍睢陽數月，克之。 〔蓋，古盍翻。〕劉永走至虞，〔賢曰：虞縣，屬梁國；故城在今宋州虞城縣。〕虞人反，殺其母、妻；永與麾下數十人奔譙。〔地理志，譙縣，屬沛郡。賢曰：今 亳州縣。〕蘇茂、佼彊、周建合軍三萬餘人救永；延與戰於沛西，〔地理志，沛縣，屬沛郡。賢曰：今徐州縣。佼，音絞，又音鹈。〕大破之。永、彊、建走保湖陵，〔地理志，湖陵縣，屬山陽郡。〕茂奔還廣樂；延遂定沛、楚、臨淮。〔三郡也。〕\n\n 　　帝使太中大夫伏隆持節使青、徐二州，招降郡國。青、徐群盜聞劉永破敗，皆惶怖請降。〔怖，普布翻。〕張步遣其掾孫昱隨隆詣闕上書，獻鰒魚。〔鰒，步各翻。〕隆，湛之子也。\n\n 　　堵鄉人董訢反宛城，〔水經註曰：堵水南經小堵鄉。賢曰：在今唐州方城縣。堵，音者。宛，於元翻。〕執南陽太守劉驎。揚化將軍堅鐔攻宛，拔之；〔驎，離珍翻。鐔，徒含翻。堅，姓；鐔，名。〕訢走還堵鄉。\n\n 　　陝賊蘇況攻破弘農；〔陝，失冉翻。〕帝使景丹討之。會丹薨，征虜將軍祭遵擊弘農、鲩華、蠻中賊，皆平之。〔東觀記曰：鲩華，聚也。酈道元曰：河南郡新城縣，故蠻子國也，縣有鄤聚，今名蠻中。括地志：故麻城謂之蠻中，在汝州梁縣界。祭，則介翻。〕\n\n 　　赤眉引兵欲西上隴，〔隴縣，屬天水郡；有大坂，名隴坻。三秦記曰：其坂九回，不知高幾許，欲上者七日乃越；高處可容百餘家，清水四注下。郭仲產秦州記 曰：隴山東西百八十里，登山嶺，東望秦川，四五百里，極目泯然。山東人行役，升此而顧贍者，莫不悲思，故歌曰：「隴頭流水，分離四下。念我行役，飄然曠 野。登高遠望，涕零雙墮。」渡汧、隴，無蠶桑；八月乃麥，五月乃凍解。〕隗囂遣將軍楊廣迎擊，破之；又追敗之於烏氏、涇陽間。〔烏氏、涇陽二縣，屬安定郡。賢曰：烏氏故城，在今涇州安定縣東四十里。涇陽故城，在今原州平高縣之南。敗，補邁翻。氏，音支。〕赤眉至陽城番須中，〔酈道元曰：陽城在安民縣。成帝永始二年，罷安定呼他苑以為安 民縣。賢曰：番須口與回中相近，並在汧。番，音盤。〕逢大雪，坑谷皆滿，士多凍死；乃復還，發掘諸陵，〔復，扶又翻；下同。〕取其寶貨。凡有玉匣殮者，率 皆如生；〔殮，力贍翻。〕賊遂汙辱呂后尸。〔汙，烏故翻。關中記：呂后合葬長陵。高祖陵在西，呂后陵在東。〕鄧禹遣兵擊之於郁夷，〔地理志，郁夷縣，屬右扶風。〕反為所敗；〔敗，補邁翻。〕禹乃出之雲陽。〔地理志，雲陽縣，屬左馮翊。〕赤眉復入長安。延岑屯杜陵，〔賢曰：縣名，屬京兆，周之杜伯國；在今萬年縣東南。〕赤眉將逢安擊之。鄧禹以安精兵在外，引兵襲長安；會謝祿救至，禹兵敗走。延岑擊逢安，大破之，〔逢，音龐。〕死者十餘萬人。\n\n 　　廖湛將赤眉十八萬攻漢中王嘉；嘉與戰於谷口，〔地理志，谷口縣，屬馮翊。賢曰：故城在今醴泉縣東北四十里。水經註曰：涇水東經九嵕山東、中山西，謂之谷口。杜佑曰：谷口，今雲陽縣洛谷是。宋白曰：當涇水所出之處，故謂之谷口。廖，力弔翻，又力救翻。〕大破之，嘉手殺湛，遂到雲陽就穀。嘉妻兄新野來歙，帝之姑子也，帝令鄧禹招嘉，嘉因歙詣禹降。〔歙，許及翻。〕李寶倨慢，禹斬之。〔考異曰：更始柱功侯李寶時為劉嘉相。此蓋別一人，同姓名。余參考范書，究其本末，漢中王嘉即以更始柱功侯李寶為相，禹誅之，非別一人也。〕\n\n 　　冬，十一月，以廷尉岑彭為征南大將軍。帝於大會中指王常謂群臣曰：「此家率下江諸將輔翼漢室，心如金石，真忠臣也！」〔此家，猶言此人也。〕即日，拜常為漢忠將軍，使與岑彭率建義大將軍朱祜等七將軍討鄧奉、董訢。彭等先擊堵鄉，〔堵，音者。〕鄧奉救之。朱祜軍敗，為奉所獲。\n\n 　　銅馬、青犢、尤來餘賊共立孫登為天子。登將樂玄殺登，以其眾五萬餘人降。\n\n 　　鄧禹自馮愔叛後，威名稍損，又乏糧食，戰數不利，〔數，所角翻。〕歸附者日益離散。赤眉、延岑暴亂三輔，郡縣大姓各擁兵眾，禹不能定。帝乃遣偏將軍馮異代禹討之，車駕送至河南，〔地理志，河南縣，屬河南郡；故郟、鄏地。周武王遷九鼎，周公營以為都，是為王城。雒陽，周公遷殷民，是為成周。晉地道記：河南城去雒城四十里。宋白曰：河南縣，周平王徙居於此，至敬王乃徙居成周；漢為河南縣；歷魏、晉及後魏，皆理於唐苑城東北隅。〕敕異曰：「三輔遭王莽、更始之亂，重以赤眉、延岑之醜，〔重，直用翻。〕元元塗炭，〔賢曰：塗炭者，若陷泥墜火，喻窮困之極也。〕無所依訴。將軍今奉辭討諸不軌，營保【章：十二行本「保」作「堡」；乙十一行本同；孔本同；張校同。】降者，遣其渠帥詣京師；〔帥，所類翻。〕散其小民，令就農桑；壞其營壁，無使復聚。〔壞，音怪。復，扶又翻。〕征伐非必略地、屠城，要在平定安集之耳。諸將非不健鬭，然好虜掠。〔好，呼到翻。〕卿本能御吏士，念自修敕，無為郡縣所苦！」異頓首受命，引而西；所至布威信，群盜多降。\n\n 　　臣光曰：昔周人頌武王之德曰：「鋪時繹思，我徂惟求定。」〔周頌賚之詩也。鋪，布也。繹，陳也。徂，往也。求定，謂安天下也。〕言王者之兵志在布陳威德安民而已。觀光武之所以取關中，用是道也。豈不美哉！\n\n 　　又詔徵鄧禹還，曰：「慎毋與窮寇爭鋒！〔窮寇者，言其勢已窮，勢必致死也。兵法曰：窮寇勿追。〕赤眉無穀，自當來東；吾以飽待飢，以逸待勞，〔孫武子之言也。〕折箠笞之，〔箠，杖也。折杖笞之，言易也。〕非諸將憂也。無得復妄進兵！」〔復，扶又翻；下同。〕\n\n 　　帝以伏隆為光祿大夫，復使於長步，〔使，疏吏翻。〕拜步東萊太守，并與新除青州牧、守、都尉俱東。詔隆輒拜令、長以下。〔令，力政翻。長，知兩翻。〕\n\n 　　十二月，戊午，詔宗室列侯為王莽所絕者，皆復故國。〔王莽始建國二年，免漢宗室列侯為民，事見三十七卷。復，如字。〕\n\n 　　三輔大饑，人相食，城郭皆空，白骨蔽野，遺民往往聚為營保，各堅壁清野。赤眉虜掠無所得，乃引而東歸，眾尚二十餘萬，隨道復散。〔復，扶又翻。〕帝遣破姦將軍侯進等屯新安，建威大將軍耿弇等屯宜陽，以要其還路，〔地理志，新安、宜陽二縣，皆屬弘農郡。要，與邀同。〕敕諸將曰：「賊若東走，可引宜陽兵會新安；賊若南走，可引新安兵會宜陽。」馮異與赤眉遇於華陰，〔華，戶化翻。〕相拒六十餘日，戰數十合，降其將卒五千餘人。 \n",
    "资治通鉴第四十一卷-汉纪三十三": "　　汉纪三十三　起强圉大渊献，尽屠维赤奋若，凡三年。\n\n 　　世祖光武皇帝上之下\n\n 　　建武三年（丁亥、二七）\n\n 　　春，正月，甲子，以馮異為征西大將軍。〔晉書職官志曰：四征起於漢代，謂此。〕鄧禹凓於受任無功，數以飢卒徼赤眉戰，輒不利；〔數，所角翻。徼，一遙翻。〕乃率車騎將軍鄧弘等自河北度至湖，〔地理志，河北縣，屬河東郡。湖縣，屬京兆。賢曰：湖縣故城在今虢州湖城縣西南。〕要馮異共攻赤眉。〔要，一遙翻；下同。〕異曰：「異與賊相拒數十日，雖虜獲雄將，餘眾尚多，可稍以恩信傾誘，難卒用兵破也。〔卒，讀曰猝；下猝起同。〕上今使諸將屯澠池，要其東，〔澠，彌兗翻。〕而異擊其西，一舉取之，此萬成計也！」〔十事九成，猶有一不中。萬事萬成，言算無遺計也。要，一遙翻。〕禹、弘不從，弘遂大戰移日。〔言日景移也。〕赤眉陽敗，棄輜重走；〔重，直用翻。〕車皆載土，以豆覆其上，〔覆，敷救翻。〕兵士飢，爭取之。赤眉引還，擊弘，弘軍潰亂；異與禹合兵救之，赤眉小卻。異以士卒飢倦，可且休；禹不聽，復戰，大為所敗，〔復，扶又翻。敗，補邁翻。〕死傷者三千餘人，禹以二十四騎脫歸宜陽。異棄馬奔【章：十二行本「奔」作「步」；乙十一行本同，孔本同；張校同；退齋校同。】走，上回谿阪，〔杜佑通典曰：回谿在河南永寧縣東北，俗名回坑，長四里，闊二丈，深二丈五尺，自漢以前，道皆由此。酈道元云：曹公西討，惡南路之險，更開北道。〕與麾下數人歸營，收其散卒，復堅壁自守。〔復，扶又翻。〕\n\n 　　辛巳，立四親廟於雒陽，祀父南頓君以上至舂陵節侯。〔禮，天子立親廟四；今依以立舂陵節侯、鬱林太守、鉅鹿都尉、南頓令廟。〕\n\n 　　壬午，大赦。\n\n 　　閏月，乙巳，鄧禹上大司徒、梁侯印綬；〔上，時掌翻；下同。〕詔還梁侯印綬，以為右將軍。\n\n 　　馮異與赤眉約期會戰，使壯士變服與赤眉同，伏於道側。旦日，赤眉使萬人攻異前部，異少出兵以救之；〔所以示弱也。〕賊見勢弱，遂悉眾攻異，異乃縱兵大戰。日昃，賊氣衰，伏兵卒起，衣服相亂，赤眉不復識別，〔卒，讀曰猝。復，扶又翻。別，彼列翻。〕眾遂驚潰；追擊，大破之於崤底，〔崤谷之底也。賢曰：即崤阪也，在今洛州永寧縣西北。〕降男女八萬人。〔降，戶江翻。〕帝降璽書勞異曰：〔勞，力到翻。〕「始雖垂翅回谿，終能奮翼澠池，可謂失之東隅，收之桑榆。〔賢曰：淮南子曰：至於衡陽，是謂隅中。又前書谷永曰：太白出西方，六十日，法當參天；今已過期，尚在桑榆間。桑榆，謂晚也。余按淮南子曰：西日垂景在樹端，謂之桑榆。〕方論功賞，以答大勳。」\n\n 　　赤眉餘眾東向宜陽。甲辰，帝親勒六軍，嚴陳以待之。〔陳，讀曰陣。〕赤眉忽遇大軍，驚震不知所謂，乃遣劉恭乞降曰：「盆子將百萬眾降陛下，何以待之﹖」帝曰：「待汝以不死耳！」丙午，盆子及丞相徐宣以下三十餘人肉袒降，上所得傳國璽綬。〔璽，斯氏翻。綬，音受。〕積兵甲宜陽城西，與熊耳山齊。〔賢曰：宜陽縣故城，韓國城也，在今洛州福昌縣東。水經註曰：洛水之北有熊耳山，雙巒競舉，狀同熊耳；在宜陽西。宋白曰：宜陽故城，在福昌縣東十三里。〕赤眉眾尚十餘萬人，帝令縣廚皆賜食。〔宜陽縣廚也。〕明旦，大陳兵馬臨雒水，〔帝改「洛」為「雒」。〕令盆子君臣列而觀之。 帝謂樊崇等曰：「得無悔降乎﹖朕今遣卿歸營，勒兵鳴鼓相攻，決其勝負，不欲強相服也。」〔強，其兩翻。〕徐宣等叩頭曰：「臣等出長安東都門，君臣計議，歸 命聖德。百姓可與樂成，難與圖始，〔樂，音洛。〕故不告眾耳。今日得降，猶去虎口歸慈母，誠歡誠喜，無所恨也！」帝曰：「卿所謂鐵中錚錚，傭中佼佼者 也！」〔賢曰：說文曰：錚錚，金也。鐵之錚，言微有剛利也。錚，初耕翻。佼，古巧翻。詩，佼人僚兮。今相傳胡巧翻。言佼佼者，凡庸之人稍為勝也。〕戊申，還自宜陽。帝令樊崇等各與妻子居雒陽，賜之田宅。其後樊崇、逢安反，誅；楊音、徐宣卒於鄉里。帝憐盆子，以為趙王郎中；〔趙王良，帝叔父也。以盆子為其國郎中。〕後病失明，賜滎陽均輸官地，使食其稅終身。〔賢曰：均輸，官名，屬司農。桓寬鹽鐵論云：郡國諸侯各以其方物貢輸往來，物多苦惡，不償其費，故郡國置均輸官以相紹運，故曰均輸。〕劉恭為更始報仇，殺謝祿，〔祿殺更始事見上卷元年。為，于偽翻。〕自繫獄；帝赦不誅。\n\n 　　二月，劉永立董憲為海西王。〔賢曰：海西縣，屬琅邪郡。〕永聞伏隆至劇，〔地理志，劇縣，屬北海郡；春秋紀國之地。杜佑曰：漢劇縣故城，在壽光縣南。〕亦遣使立張步為齊王。步貪王爵，猶豫未決。隆曉譬曰：「高祖與天下約，非劉氏不王；今可得為十萬戶侯耳！」步欲留隆，與共守二州；〔二州，青州、徐州也。〕隆不聽，求得反命，步遂執隆而受永封。隆遣間使上書曰：〔間，古莧翻。使，疏吏翻。〕「臣隆奉使無狀，〔賢曰：言罪大也。〕受執凶逆；雖在困阨，授命不顧。又，吏民知步反畔，心不附之，願以時進兵，無以臣隆為念！臣隆得生到闕廷，受誅有司，此其大願。若令沒身寇手，以父母、昆弟長累陛下。〔賢曰：累，托也，音力偽翻。〕陛下與皇后、太子永享萬國，與天無極！」帝得隆奏，召其父湛，流涕示之，曰：「恨不且許而遽求還也！」其後步遂殺之。帝方北憂漁陽，南事梁、楚，故張步得專集齊地，據郡十二焉。〔步據城陽、琅邪、高密、膠東、東萊、北海、齊、千乘、濟南、平原、泰山、菑川十二郡。〕\n\n 　　帝幸怀。\n\n 　　吳漢率耿弇、蓋延擊青犢於軹西，大破降之。〔賢曰：軹縣，屬河內郡；故城在今洛州濟源縣東南。蓋，古盍翻。〕\n\n 　　三月，壬寅，以司直伏湛為大司徒。\n\n 　　涿郡太守張豐反，〔郡國志：涿郡，在雒陽東北千八百里。〕自稱無上大將軍，與彭寵連兵。朱浮以帝 不自征彭寵，上疏求救。詔報曰：「往年赤眉跋扈長安，〔賢曰：跋扈，猶言暴橫也。〕吾策其無穀必東；果來歸附。今度此反虜，〔度，徒洛翻。〕勢無久全，其 中必有內相斬者。今軍資未充，故須後麥耳！」〔須，待也。〕浮城中糧盡，人相食，會耿況遣騎來救，浮乃得脫身走，薊城遂降於彭寵。〔考異曰：朱浮傳：「尚 書令侯霸奏：『浮敗亂幽州，構成寵罪，徒勞軍師，不能死節，罪當伏誅。』」按霸明年乃為尚書令，蓋追劾之。〕寵自稱燕王，攻拔右北平、上谷數縣，賂遺匈奴，〔遺，于季翻。〕借兵為助；又南結張步及富平、獲索諸賊，皆與交通。\n\n 　　帝自將征鄧奉，至堵陽；〔堵陽縣，屬南陽郡。杜佑曰：唐州方城縣，漢堵陽縣。應劭曰：堵陽，景帝改為順陽。二說不同。〕奉逃歸淯陽，董訢降。〔訢，音欣。降，下江翻；下同。〕夏，四月，帝追奉至小長安，與戰，大破之；奉肉袒因朱祜降。〔去年奉禽祜，今因祜而降。〕帝憐奉舊功臣，〔奉，鄧晨之兄子也。〕且釁起吳漢，〔事見上卷上年。〕欲全宥之。岑彭﹑耿弇諫曰：「鄧奉背恩反逆，〔背，蒲妹翻。〕暴師經年，陛下既至，不知悔善，而親在行陳，〔陳，讀曰陣。〕兵敗乃降；若不誅奉，無以懲惡！」於是斬之。復朱祜位。\n\n 　　延岑既破赤眉，即拜置牧守，欲據關中。時關中眾寇猶盛，岑據藍田，王歆據下邽，〔賢曰：秦武公伐邽戎置，以隴西有上邽，故此云下。〕芳丹據新豐，〔芳，姓也。風俗通有漢幽州刺史芳乘。〕蔣震據霸陵，張邯據長安，公孫守據長陵，楊周據谷口，呂鮪據陳倉，角閎據汧，〔角，姓也，漢有角善叔。汧，苦堅翻。〕駱延據盩厔，〔盩厔，音舟窒。姓譜：齊太公之後有公子駱，子孫以為氏。史記，秦之先有大駱。〕任良據鄠，〔鄠，音戶。〕汝章據槐里，〔汝，姓也。商有汝鳩、汝方。春秋，晉有汝齊、汝寬。〕各稱將軍，擁兵多者萬餘人，少者數千人，轉相攻擊。馮異且戰且行，屯軍上林苑中。〔異自崤谷之勝，引兵而西，且戰且行，進屯上林苑中。〕延岑引張邯、任良共擊【章：十二行本「擊」作「攻」；乙十一行本同；孔本同。】異；異擊，大破之，諸營保附岑者皆來降，〔保，與堡同。〕岑遂自武關走南陽。〔走，音奏。〕時百姓飢餓，黃金一斤易豆五升，道路斷隔，委輸不至，〔委，於偽翻。輸，舂遇翻。〕馮異軍士悉以果實為糧。詔拜南陽趙匡為右扶風，將兵助異，并送縑、穀。異兵穀漸盛，乃稍誅擊豪傑不從令者，褒賞降附有功勞者，悉遣諸營渠帥詣京師，〔帥，所類翻。〕散其眾歸本業，威行關中。唯呂鮪、張邯、蔣震遣使降蜀，〔鮪，于軌翻。邯，下甘翻。〕其餘悉平。\n\n 　　吳漢率驃騎大將軍杜茂等七將軍圍蘇茂於廣樂；周建招集得十餘萬人救之。〔周建，劉永將也。〕漢迎與之戰，不利，墮馬傷彣，還營；〔彣，與膝同。〕建等遂連兵入城。諸將謂漢曰：「大敵在前，而公傷臥，眾心懼矣！」〔三軍之氣，以將為主，故云然。〕漢乃勃然裹創而起，〔創，初良翻。〕椎牛饗士，慰勉之，士氣自倍。旦日，蘇茂、周建出兵圍漢；漢奮擊，大破之，茂走還湖陵。睢陽人反城迎劉永，蓋延率諸將圍之；〔反，音幡。蓋，古盍翻。〕吳漢留杜茂、陳俊守廣樂，自將兵助延圍睢陽。〔睢，音雖。〕\n\n 　　乙卯晦，日有食之。\n\n 　　延岑攻南陽，得數城；建威大將軍耿弇與戰於穰，〔地理志，穰縣，屬南陽郡。〕大破之。岑與數騎走東陽，與秦豐合；豐以女妻之。〔走，音奏。妻，七細翻。〕建義大將軍朱祜率祭遵等與岑戰於東陽，破之；〔賢曰：東陽，聚名也；故城在今鄧州南。臨淮郡復有東陽縣，非此地也。余據郡國志，南陽淯陽縣有東陽聚。〕岑走歸秦豐。祜遂南與岑彭等軍合。\n\n 　　延岑護軍鄧仲況擁兵據陰縣，〔賢曰：陰縣，屬南陽郡；故城在今襄州穀城縣界北。水經註：沔水南逕穀城東，又南過陰縣西。宋白曰：今光化軍，本陰縣地。〕而劉歆孫龔為其謀主。前侍中扶風蘇竟以書說之，〔前此帝嘗用竟為侍中。說，輸芮翻。〕仲況與龔降。竟終不伐其功，隱身樂道，壽終於家。〔樂，音洛。〕\n\n 　　秦豐拒岑彭於鄧，〔地理志，鄧縣，屬南陽郡；春秋之鄧國也。〕秋，七月，彭擊破之。進圍豐於黎丘，別遣積弩將軍傅俊將兵徇江東，揚州悉定。\n\n 　　蓋延圍睢陽百日，劉永、蘇茂、周建突出，將走酇；〔此沛郡之酇縣也。賢曰：今亳州縣；音在何翻。〕延追擊之急，永將慶吾斬永首降。〔姓譜：齊大夫慶氏之後。〕蘇茂、周建奔垂惠，〔郡國志：沛郡山桑縣有垂惠聚。賢曰：在今亳州山桑縣西北，一名禮城。杜佑通典曰：垂惠聚在亳州蒙城縣西北。〕共立永子紆為梁王。佼彊奔保西防。〔佼，古巧翻，又音鹈。〕\n\n 　　冬，十月，壬申，上幸舂陵，祠園廟。〔舂陵節侯以下四世園廟也。〕\n\n 　　耿弇從容言於帝，〔從，千容翻。〕自請北收上谷兵未發者，定彭寵於漁陽，取張豐於涿郡，還收富平、獲索，東攻張步，以平齊地。帝壯其意，許之。\n\n 　　帝謂太中大夫來歙曰：〔姓譜：郲，子姓，商之支孫，食采於郲，因以為氏； 後避難去邑。漢功臣表有軑侯來蒼。歙，許及翻。〕「今西州未附，〔西州，謂隗囂也。〕子陽稱帝，〔子陽，公孫述字。〕道里阻遠，諸將方務關東，思西州方 略，未知，未知所在。」【章：十二行本「在」下有「奈何」二字；乙十一行本同；孔本同；張校同。】歙曰：「臣嘗與隗囂相遇長安。其人始起，以漢為名。〔事見三十九卷更始元年。〕臣願得奉威命，開以丹青之信，〔揚子曰：聖人之言，炳若丹青。〕囂必束手自歸；則述自亡之勢，不足圖也！」帝然之，始令歙使於囂。〔使，疏吏翻；下同。〕囂既有功於漢，又受鄧禹爵署，〔事見上卷元年。〕其腹心議者多勸通使京師，囂乃奉奏詣闕。帝報以殊禮，言稱字，用敵國之儀，所以慰藉之甚厚。〔賢曰：慰，安也。藉，薦也。言安慰而薦藉之也。〕\n\n 　　四年（戊子、二八）\n\n 　　正月，甲申，大赦。\n\n 　　二月，壬子，上行幸懷；壬申，還雒陽。\n\n 　　延岑復寇順陽；〔郡國志，順陽縣屬南陽郡。順水東南入蔡。括地志：順陽故城，在鄧州穰縣西三十里，楚之郇邑也。復，扶又翻；下同。〕遣鄧禹將兵擊破之。岑奔漢中；公孫述以岑為大司馬，封汝寧王。\n\n 　　田戎聞秦豐破，恐懼，欲降。〔降，戶江翻；下同。〕其妻兄辛臣圖彭寵、張步、董憲、公孫述等所得郡國以示戎曰：「雒陽地如掌耳，〔如掌，喻其狹也。〕不如且按甲以觀其變。」戎曰：「以秦王之強，猶為征南所圍，吾降決矣！」〔岑彭時為征南大將軍，故戎云然。〕乃留辛臣使守夷陵，自將兵沿江泝沔上黎丘。〔自夷陵沿江而下，至沔口；自沔口泝沔而上，可至黎丘也。上，時掌翻。〕辛臣於後盜戎珍寶，從間道先降於岑彭，〔間，古莧翻。〕而以書招戎曰：「宜以時降，無拘前計！」戎疑臣賣己，灼龜卜，降兆中坼，〔周禮菙氏：凡卜，以明火爇燋，吹其焌，契以授卜師。鄭玄曰：燋焌，用荊菙之類。兆者，灼龜，發於火，其形可占者。菙，時髓翻。燋，哉約翻。焌，音俊，又子寸翻。〕遂復反，與秦豐合；岑彭擊破之，戎亡歸夷陵。\n\n 　　 夏，四月，丁巳，上行幸鄴；己巳，幸臨平，〔賢曰：縣名，屬鉅鹿郡，故城在今定州鼓城縣東南。〕遣吳漢、陳俊、王梁擊破五校於臨平。鬲縣五姓共逐守長，據 城而反；〔賢曰：鬲縣屬平原郡，故城在今德州西北。五姓，蓋當土強宗豪右。鬲，音革。余謂守長者，守鬲縣長，非正官也。長，知兩翻；下同。〕諸將爭欲攻之。吳漢曰：「使鬲反者，守長罪也。敢輕冒進兵者斬！」乃移檄告郡使收守長，而使人謝；城中五姓大喜，即相率降。諸將乃服，曰：「不戰而下城，非眾所及也！」\n\n 　　五月，上幸元氏；辛巳，幸盧奴，將親征彭寵。伏湛諫曰：「今兗、豫、青、冀，中國之都，而寇賊從橫，未及從化。〔從，子容翻。〕漁陽邊外荒耗，〔邊外者，邊於外夷也。〕豈足先圖！陛下捨近務遠，棄易求難，〔易，以豉翻。〕誠臣之所惑也！」上乃還。\n\n 　　帝遣建議【章：十二行本「議」作「義」；乙十一行本同；孔本同。】大將軍朱祜、建威大將軍耿弇、征虜將軍祭遵、〔祭，側界翻。〕驍騎將軍劉喜討張豐於涿郡。祭遵先至，急攻豐；禽之。初，豐好方術，有道士言豐當為天子，〔西都有方士，東都因稱為道士。好，呼到翻。〕以五綵囊裹石繫豐肘，云「石中有玉璽」。豐信之，遂反。既執，當斬，猶曰「肘石有玉璽」。傍人為椎破之，〔為，于偽翻；下同。〕豐乃知被詐，仰天嘆曰：「當死無恨！」\n\n 　　上詔耿弇進擊彭寵。弇以父況與寵同功，〔況與寵同有助漢之功，事見上卷、三十九卷更始二年。〕又兄弟無在京師者，不敢獨進，求詣雒陽。詔報曰：「將軍舉宗為國，功效尤著，何嫌何疑，而欲求徵！」況聞之，更遣弇弟國入侍。時祭遵屯良鄉，劉喜屯陽鄉，〔賢曰：良鄉、陽鄉，皆縣名，並屬涿郡。陽鄉故城，在今幽州故安縣西北。宋白曰：良鄉，在燕為中都，漢為良鄉縣。〕彭寵引匈奴兵欲擊之，耿況使其子舒襲破匈奴兵，斬兩王，寵乃退走。\n\n 　　秋，七月，丁亥，上幸譙，〔考異曰：袁紀，「六月幸譙」，今從范書。〕遣捕虜將軍馬武、騎都尉王霸圍劉紆、周建於垂惠。\n\n 　　董憲將賁休以蘭陵降；〔賢曰：前書賁赫，音肥。今姓作賁，音奔。蘭陵縣，屬東海郡；故城在今沂州丞縣東。〕憲聞之，自郯圍之。〔賢曰：郯縣，屬東海郡；故城在今泗州下邳縣東北。郯，音談。〕蓋延及平狄將軍山陽龐萌在楚，〔楚，彭城也。〕請往救之。帝敕曰：「可直往擣郯，〔賢曰：擣，擊也。余謂擣，擣虛也；此兵法所謂攻其必救也。〕則蘭陵自解。」延等以賁休城危，遂先赴之。憲逆戰而陽敗退，延等因拔圍入城。明日，憲大出兵合圍；延等懼，遽出突走，因往攻郯。帝讓之曰：「間欲先赴郯者，以其不意故耳！今既奔走，賊計已立，圍豈可解乎！」延等至郯，果不能克；而董憲遂拔蘭陵，殺賁休。\n\n 　　王莽末，天下亂，臨淮大尹河南侯霸獨能保全其郡。〔郡國志：臨淮郡在雒陽東千四百里。〕帝徵霸會壽春，拜尚書令。時朝廷無故典，又少舊臣，〔少，詩沼翻。〕霸明習故事，收錄遺文，條奏前世善政法度，施行之。\n\n 　　隗囂使馬援往觀公孫述。援素與述同里閈，相善，〔援與述皆茂陵人。說文曰：閈，閭也，侯旰翻。〕以為既至，當握手歡如平生；而述盛陳陛衛以延援入，交拜禮畢，使出就館。更為援制都布單衣﹑〔何承天纂文曰：都、致、錯、履、無極，皆布名。方言曰：襌衣，江、淮、南楚之間謂之褋，關之東西謂之襌衣。為，于偽翻。〕交讓冠，會百官於宗廟中，立舊交之位，述鸞旗、旄騎，〔鸞旗註見十三卷文帝元年。旄騎，旄頭騎也。秦穆公伐南山大梓，有一青牛出走，入豐水中；其後牛出豐水中，使騎擊之，不勝；有騎墮地復上，髮解，牛畏之，入不出：故置旄頭騎以前驅。〕警蹕就車，磬折而入，〔賢曰：磬折，屈身如磬之曲折，敬也。孔穎達曰：磬折者，屈身如磬之折殺。按考工記云：磬氏為磬，倨句一矩有半。鄭云：必先度一矩為句，一矩為股，而求其弦。既以一矩有半觸其弦，則磬之倨句也。是磬之折殺，其形必曲，人之倚式亦當然也。〕禮饗官屬甚盛，欲授援以封侯大將軍位。賓客皆樂留，〔樂，音洛。〕援曉之曰：「天下雌雄未定，公孫不吐哺走迎國士，〔周公一飯三吐哺以下天下之士。〕與圖成敗，反修飾邊幅，〔賢曰：言若布帛修整其邊幅也。〕如偶人形，此子何足久稽天下士乎！」〔稽，留也。〕因辭歸，謂囂曰：「子陽，井底蛙耳，〔言志識褊狹，如坎井之蛙。〕而妄自尊大！不如專意東方。」〔東方，謂雒陽也。〕\n\n 　　囂乃使援奉書雒陽。援初到，良久，中黃門引入。〔中黃門，宦者也；屬少府。〕帝在宣德殿南廡下，〔廡，音武，堂下周屋也。〕但幘，坐，迎笑，〔董巴曰：古者有冠無幘，其戴也加首有頍，所以安物。詩曰：有頍者弁，謂此也。秦加武將首飾為絳袙，其後稍稍作顏題。漢興，續其顏，郤摞之，施巾連題，卻覆之，今喪幘是其制也，名之曰幘。幘者，頭首嚴賾也。至孝文，乃高顏題，續之為耳，崇其巾為屋，合後施收，貴賤皆服之。蔡邕曰：幘，古者卑賤執事不冠者之所服。元帝額有壯髮，不欲使人見，始進幘服之。〕謂援曰：「卿遨遊二帝間；今見卿，使人大凓。」援頓首辭謝，因曰：「當今之世， 非但君擇臣，臣亦擇君矣！臣與公孫述同縣，少相善；〔少，詩照翻。〕臣前至蜀，述陛戟而後進臣。〔陛戟，謂衛者持戟俠陛也。〕臣今遠來，陛下何知非刺客姦 人，而簡易若是！」帝復笑曰：「卿非刺客，顧說客耳。」〔說，去聲。〕援曰：「天下反覆，盜名字者不可勝數；〔盜名字，謂僭竊位號，稱帝稱王也。易，以豉翻。復，扶又翻。說，輸芮翻。勝，音升。〕今見陛下恢廓大度，同符高祖，乃知帝王自有真也。」\n\n 　　公孫述聚兵數十萬人，積糧漢中；又造十層樓船，多刻天下牧守印章。〔守，式又翻。〕遣將軍李育、程烏【張：「烏」作「焉」，下同。】將數萬眾出屯陳倉，就呂鮪，將徇輔；馮異迎擊，大破之，育、烏俱奔漢中。〔考異曰：公孫述傳：「使李育、程烏與呂鮪徇三輔。三年，馮異擊鮪、育於陳倉，大敗之。」按本紀，「四年，馮與述將程焉戰陳倉，破之。」馮異傳亦在今年。蓋述傳誤以「四年」為「三年」，「焉」作「烏」耳。〕異還，擊破呂鮪，營保降者甚眾。\n\n 　　是時，隗囂遣兵佐異有功，遣使上狀，帝報以手書曰：「慕樂德義，思相結納。〔樂，音洛。〕昔文王三分，猶服事殷，〔孔子曰：三分天下有其二，以服事殷，周之德可謂至德也已矣！〕但駑馬、鉛刀，不可強扶，〔賢曰：周禮：校人掌六馬；駑馬，最下者也。說文：鉛，青金也，似錫而色青。言駑馬、鉛刀，不可強扶而用也。強，其兩翻。〕數蒙伯樂一顧之價。〔戰國策，蘇代謂淳于髡曰：人有賣駿馬者，比三旦立於市，市人莫之知；往見伯樂曰：臣有駿馬，欲賣之，比三旦立市，市人莫與言，願子還而視之，去而顧之。臣請獻一朝之價。伯樂如其言，一旦而價十倍也。數，所角翻。樂，音洛。〕將軍南拒公孫之兵，北御羌、胡之亂，〔御，讀曰禦。〕是以馮異西征，得以數千百人躑躅三輔。〔賢曰：躑躅，猶踟躕也。毛晃曰：躑躅，跳也。躑，直炙翻。躅，直錄翻。〕微將軍之助，則咸陽已為他人禽矣！如令子陽到漢中，三輔願因將軍兵馬，鼓旗相當。儻肯如言，即智士計功割地之秋也！〔賢曰：秋，一歲中功成之時，故舉以為言。〕管仲曰：『生我者父母，成我者鮑子。』〔賢曰：事見史記。〕自今以後，手書相聞，勿用傍人間構之言。」〔間，古莧翻；下同。〕其後公孫述數遣將間出，囂輒與馮異合勢，共摧挫之。述遣使以大司空、扶安王印綬授囂；〔扶安，謂相扶助而安也。〕囂斬其使，出兵擊之，以故蜀兵不復北出。〔復，扶又翻。〕\n\n 　　泰山豪傑多與張步連兵。吳漢薦強弩大將軍陳俊為泰山太守，擊破步兵，遂定泰山。〔郡國志：泰山郡在雒陽東千四百里。〕\n\n 　　五年（己丑、二九）\n\n 　　春，正月，癸巳，車駕還宮。\n\n 　　帝使來歙持節送馬援歸隴右。〔考異曰：袁紀曰：「援與拒蜀侯國遊先俱奉使，遊先至長安，為仇家所殺；其弟為囂雲旗將軍。來歙恐其怨恨，與援俱還長安。」按囂使被殺者，周遊也，不在此時。〕隗囂與援共臥起，問以東 方事，曰：「前到朝廷，上引見數十，〔東觀記曰：凡十四見。〕每接燕語，自夕至旦，才明勇略，非人敵也。且開心見誠，無所隱伏，闊達多大節，略與高帝同； 經學博覽，政事文辨，前世無比。」囂曰：「卿謂何如高帝﹖」援曰：「不如也。高帝無可無不可；〔賢曰：此論語孔子自言己之所行也。〕今上好吏事，〔好，呼到翻。〕動如節度，又不喜飲酒。」〔喜，許記翻。〕囂意不懌，曰：「如卿言，反復勝邪！」〔復，扶又翻。〕\n\n 　　二月，丙午，大赦。\n\n 　　蘇茂將五校兵救周建於垂惠。〔校，戶教翻。〕馬武為茂、建所敗，奔過王霸營，大呼求救。〔敗，蒲邁翻。呼，火故翻。〕霸曰：「賊兵盛出，必兩敗，弩力而已！」乃閉營堅壁。軍吏皆爭之，霸曰：「茂兵精銳，其眾又多，吾吏士心恐，而捕虜與吾相恃，〔馬武為捕虜將軍。〕兩軍不一，此敗道也。今閉營固守，示不相援，賊必乘勝輕進；捕虜無救，其戰自倍。〔人各致死，則一人倍二人之力。〕如此，茂眾疲勞，吾承其敝，乃可克也。」茂、建果悉出攻武，〔悉兵而出攻也。〕合戰良久，霸軍中壯士數十人斷髮請戰，〔斷，丁管翻。〕霸乃開營後，出精騎襲其背。茂、建前後受敵，驚亂敗走，霸、武各歸營。茂、建復聚兵挑戰，〔復，扶又翻。挑，徒了翻；下 同。〕霸堅臥不出，方饗士作倡樂；〔倡，音昌。〕茂雨射營中，〔射矢如雨也。射，而亦翻。〕中霸前酒樽，〔中，竹仲翻。〕霸安坐不動。軍吏皆曰：「茂前日 已破，今易擊也！」〔易，以豉翻。〕霸曰：不然，蘇茂客兵遠來，糧食不足，故數挑戰，以徼一時之勝。〔數，所角翻。徼，堅堯翻，又一遙翻。〕今閉營休士，所謂『不戰而屈人兵』者也。」〔孫子曰：百戰百勝，非善之善者也；不戰而屈人兵，善之善者也。霸蓋引其言。〕茂、建既不得戰，乃引還營。其夜，周建兄子誦反，閉城拒之：建於道死；茂奔下邳，〔地理志，下邳縣，屬東海郡。〕與董憲合；劉紆奔佼彊。\n\n 　　乙丑，上行幸魏郡。\n\n 　　彭寵妻數為惡夢，〔數，所角翻。〕又多見怪變；卜筮、望氣者皆言兵當從中起。寵以子后蘭卿質漢歸，不信之，〔子后蘭卿歸，見上卷二年。質，音致。〕使將兵居外，無親於中。寵齋在便室，〔賢曰：便坐之室，非正室也。〕蒼頭子密等三人〔賢曰：秦呼民為黔首；謂奴為蒼頭者，以別於良人也。〕因寵臥寐，共縛著牀，〔著，直略翻。〕告外吏云：「大王齋禁，皆使吏休。」偽稱寵命，收縛奴婢，各置一處。又以寵命呼其妻，妻入，驚曰：「奴反！」奴乃捽其頭，擊其頰。〔捽，昨沒翻。〕寵急呼曰：「趣為諸將軍辦裝！」〔趣，讀為促。賢曰：呼奴為將軍者，欲其赦己也。呼，火故翻。為，于偽翻。〕於是兩奴將妻入取寶物，留一奴守寵。寵謂守奴曰：「若小兒，吾素所愛也。今為子密所迫劫耳！解我縛，當以女珠妻汝，〔妻，七細翻。〕家中財物皆以與若。」〔若，亦汝也。〕小奴意欲解之，視戶外，見子密聽其語，遂不敢解。於是收金玉衣物，至寵所裝之，被馬六匹，〔被，皮義翻。加馬以鞍勒曰被馬。〕使妻縫兩縑囊。昏夜後，解寵手，令作記告城門將軍云：「今遣子密等至子后蘭卿所，【章：十二行本「所」下有「速開門出」四字；乙十一行本同；孔本同；張校同；退齋校同。】勿稽留之。」書成，斬寵及妻頭置囊中，便持記馳出城，因以詣闕。明旦，閤門不開，官屬踰牆而入，見寵尸，驚怖。〔怖，普布翻。〕其尚書韓立等共立寵子午為王，國師韓利斬午首詣祭遵降，〔國師，以寵所；署置也，蓋遵王莽之制。〕夷其宗族。帝封子密為不義侯。\n\n 　　權德輿議曰：伯通之叛命，〔伯通，彭寵字也。〕子密之戕君，同歸于亂，罪不相蔽，宜各致於法，昭示王度；〔王度，猶言王法也。〕反乃爵於五等，又以『不義』為名。且舉以不義，莫可侯也；此而可侯，漢爵為不足勸矣。春秋書齊豹盜、三叛人名之義，〔衛司寇齊豹以私怨殺衛侯之兄孟縶，春秋書之曰盜。三叛人名，謂襄二十一年，邾庶其以漆、閭丘來奔；昭五年，莒牟夷以牟婁及防茲來奔；哀十四年，小邾射以句繹來奔。句，音鉤。〕無乃異於是乎！\n\n 　　帝以扶風郭伋為漁陽太守。〔郡國志：漁陽郡，在雒陽東北二千里。〕伋承離亂之後，養民訓兵，開示威信，盜賊銷散，匈奴遠迹；在職五年，戶口增倍。\n\n 　　帝使光祿大夫樊宏持節迎耿況於上谷，〔郡國志：上谷郡，在雒陽東北二千里。〕曰：「邊郡寒苦，不足久居。」況至京師，賜甲第，奉朝請，封牟平侯。〔地理志，牟平縣，屬東萊郡；唐、宋屬登州。宋白曰：牟平縣以在牟山之陽，其地平坦，故曰牟平。漢牟平故城，在今黃縣東百三十里。朝，直遙翻。請，音才性翻，又如字。〕\n\n 　　吳漢率耿弇、王常擊富平、獲索賊於平原，〔郡國志：平原郡，在雒陽北一千三百里。〕大破之；追討餘黨，至勃海，〔郡國志：勃海郡在雒陽北一千六百里。〕降者四萬餘人。上因詔弇進討張步。\n\n 　　平敵將軍龐萌，為人遜順，〔前作「平狄將軍」。〕帝信愛之，常稱曰：「可以託六尺之孤，寄百里之命者，〔論語孔子之言。呂與叔曰：託六尺之孤，謂輔幼主；寄百里之命，謂為諸侯。〕龐萌是也。」使與蓋延共擊董憲。時詔書獨下延而不及萌，〔下，遐稼翻。〕萌以為延譖己，自疑，遂反襲延軍，破之；〔考異曰：東觀記、漢書皆云：「萌攻延；延與戰，破之。詔書勞延曰：『龐萌一夜反畔，相去不遠，營壁不堅，殆令人齒欲相擊；而將軍有不可動之節，吾甚美之。』」延傳言「僅而得免」，與彼不同，今從延傳。〕與董憲連和，自號東平王，屯桃鄉之北。〔東平國任城縣有桃鄉。賢曰：故城在今兗州龔丘縣西北。〕帝聞之，大怒，自將討萌，與諸將書曰：「吾嘗【章：十二行本「嘗」作「常」；乙十一行本同；孔本同。】以龐萌為社稷之臣，將軍得無笑其言乎！老賊當族，其各厲兵馬，會睢陽！」〔睢陽，梁國都。郡國志：在雒陽東南八百五十里。〕\n\n 　　龐萌攻破彭城，將殺楚郡太守孫萌。〔郡國志：楚郡在雒陽東千二百二十里。考異曰：袁紀作「楚相孫萌」，今從范書。〕郡吏劉平伏太守身上，號泣請代其死，身被七創；〔號，戶刀翻；下同。被，皮義翻。創，初良翻。〕龐萌義而捨之。太守已絕復蘇，〔孔穎達曰：更息曰蘇，言氣絕而更息也。〕渴求飲，平傾創血以飲之。\n\n 　　岑彭攻拔夷陵，田戎亡入蜀，盡獲其妻子、士眾數萬人。公孫述以戎為翼江王。\n\n 　　岑彭伐蜀，以夾川穀少，〔夾川，猶言夾江也。江，大川也。〕水險難漕，留威虜將軍馮駿軍江州，都尉田鴻軍夷陵，領軍李玄軍夷道；〔地理志，夷道縣屬南郡。〕自引兵還屯津鄉，〔郡國志，南郡江陵縣有津鄉。賢曰：所謂江津也。〕當荊州要會，喻告諸蠻夷降者，奏封其君長。\n\n 　　隗囂問於班彪曰：「往者周亡，戰國並爭，數世然後定。意者從橫之事將復起於今乎，〔從，子容翻。復，扶又翻。〕將承運迭興，在於一人也﹖」彪曰：「周之廢興，與漢殊異。昔周爵五等，諸侯從政，〔師古曰：言諸侯之國各自為政。〕本根既微，枝葉強大，〔本根，謂王室。枝葉，謂諸侯。〕故其末流有從橫之事，勢數然也。漢承秦制，改立郡縣，主有專己之威，臣無百年之柄。至於成帝，假借外家，〔師古曰：假，音工暇翻，又工雅翻。〕哀、平短祚，國嗣三絕，故王氏擅朝，能竊號位，危自上起，傷不及下，〔賢曰：成帝威權借於外家，是危自上起也。漢不得罪於百姓，是傷不及下也。朝，直遙翻。〕是以即真之後，天下莫不引領而歎。十餘年間，中外騷擾，遠近俱發，假號雲合，咸稱劉氏，不謀同辭。方今雄桀帶州域者，皆無六國世業之資，而百姓謳吟思仰，漢必復興，已可知矣。」\n\n 　　囂曰：「生言周、漢之勢可也，至於但見愚人習識劉氏姓號之故，而謂漢復興，疏矣！昔秦失其鹿，劉季逐而掎之，〔師古曰：掎，偏持其足也；居蟻翻。〕時民復知漢乎﹖」彪乃為之著王命論以風切之，〔為，于偽翻。風，讀曰諷。〕曰：「昔堯之禪舜曰：『天之曆數在爾躬。』舜亦以命禹。〔論語所載。〕洎于稷、契，咸佐唐、虞，至湯、武而有天下。〔洎，其冀翻。契，息列翻。〕劉氏承堯之祚，堯據火德而漢紹之，有赤帝子之符，〔事見七卷秦二世元年。〕故為鬼神所福饗，天下所歸往。由是言之，未見運世無本，功德不紀，〔師古曰：不紀，言不為人所記。〕而得屈起在此位者也！〔屈起，特起也。屈，求勿翻。〕俗見高祖興於布衣，不達其故，至比天下於逐鹿，幸捷而得之。不知神器有命，不可以智力求也。〔劉德曰：神器，璽也。李奇曰：帝王賞罰之柄也。師古曰：李說是也。仲馮曰：神器，「聖人之大寶曰位」是也。〕悲夫，此世所以多亂臣賊子者也！夫餓饉流隸，〔師古曰：隸，賤隸。〕飢寒道路，所願不過一金，然終轉死溝壑，何則﹖貧窮亦有命也。況乎天子之貴，四海之富，神明之祚，可得而妄處哉！〔處，昌呂翻。〕故雖遭罹阨會，竊其權柄，勇如信、布，強如梁、籍，〔謂項梁、項籍也。〕成如王莽，然卒潤鑊伏質，〔師古曰：質，鍖也。伏於鍖上而斬之也。卒，子恤翻。〕亨醢分裂；〔亨，與烹同。〕又況幺麼尚不及數子，〔師古曰：幺麼，皆微小之稱也。幺，音一堯翻。麼，音莫可翻。〕而欲闇奸天位者虖！〔奸，音干。〕昔陳嬰之母以嬰家世貧賤，卒富貴不祥，止嬰勿王；〔卒，讀曰猝。事見八卷秦二世二年。〕王陵之母知漢王必得天下，伏劍而死，以固勉陵。〔事見九卷高祖元年。〕夫以匹婦之明，猶能推事理之致，探禍福之機，而全宗祀於無窮，垂策書於春秋，〔師古曰：凡言匹夫、匹婦，謂凡庶之人。春秋，史書記事之總稱。〕而況大丈夫之事虖！是故窮達有命，吉凶由人，嬰母知廢，陵母知興，審此二者，帝王之分決矣。〔分，扶問翻；下同。〕加之高祖寬明而仁恕，知人善任使，當食吐哺，納子房之策；拔足揮洗，揖酈生之說；舉韓信於行陳，〔洗，息典翻。行，戶剛翻。陳，讀曰陣。〕數陳平於亡命；〔事並見高帝紀。〕英雄陳力，群策畢舉，此高祖之大略所以成帝業也。若乃靈瑞符應，其事甚眾，故淮陰、留侯謂之天授、非人力也。英雄誠知覺寤，超然遠覽，淵然深識，收陵、嬰之明分，絕信、布之覬覦，〔覬，音冀。覦，音俞。〕距逐鹿之瞽說，審神器之有授，毋貪不可冀，為二母之所笑，則福祚流于子孫，天祿其永終矣！」囂不聽。彪遂避地河西；竇融以為從事，〔漢制，將軍府及司隸、刺史、郡守皆有從事。〕甚禮重之。彪遂為融畫策，〔為，于偽翻。〕使之專意事漢焉。\n\n 　　初，竇融等聞帝威德，心欲東向，以河西隔遠，未能自通，乃從隗囂受建武正朔；囂皆假其將軍印綬。囂外順人望，內懷異心，使辯士張玄說融等曰：「更始事己成，尋復亡滅，〔說，輸芮翻。復，扶又翻。〕此一姓不再興之效也！今即所有主，便相係屬，一旦拘制，自令失柄，後有危敗，雖悔無及。方今豪桀競逐，雌雄未決，當各據土宇，與隴、蜀合從，〔從，子容翻。〕高可為六國，下不失尉佗。」〔尉佗事見十二卷高帝十一年。佗，徒何翻。〕融等召豪桀議之，其中識者皆曰：「今皇帝姓名見於圖書，〔見，賢遍翻。〕自前世博物道術之士谷子雲、夏賀良等皆言漢有再受命之符，〔谷永書見三十一卷成帝永始二年。夏賀良事見三十三卷哀帝建元二年。〕故劉子駿改易名字，冀應其占。〔劉歆改名事見三十三卷成帝綏和二年。歆，字子駿，意在改名之後。〕及莽末，西門君惠謀立子駿，事覺被殺，出謂觀者曰：『讖文不誤，劉秀真汝主也！』〔事見三十九卷更始元年。讖，楚譖翻。〕此皆近事暴著，〔暴，步木翻。毛 晃曰：顯示也；又如字，義同。〕眾所共見者也。況今稱帝者數人，而雒陽土地最廣，甲兵最強，號令最明，觀符命而察人事，他姓殆未能當也！」眾議或同或異。\n\n 　　融遂決策東向，遣長史劉鈞等奉書詣雒陽。〔時眾推融為大將軍，故置長史。〕先是，帝亦發使遺融書以招之，〔先，悉薦翻。遺，于季翻。〕遇鈞於道，即與俱還。帝見鈞歡甚，禮饗畢，乃遣令還，賜融璽書曰：「今益州有公孫子陽，天水有隗將軍。方蜀、漢相攻，權在將軍，舉足左右，便有輕重。〔言左投則蜀重，右投則漢重也。〕以此言之，欲相厚豈有量哉！欲遂立桓、文，輔微國，當勉卒功業；欲三分鼎足，連衡合從，亦宜以時定。〔開兩說以觀融去就。量，音良。卒，子恤翻。衡，讀曰橫。從，子容翻。〕天下未并，吾與爾絕域，非相吞之國。今之議者，必有任囂教尉佗制七郡之計。〔事見十二卷高帝十一年。賢曰：七郡，蒼梧、鬱林、合浦、交趾、九真、南海、日南也。余謂尉佗之時未置七郡，光武據後來置郡言之。〕王者有分土，無分民，〔分，扶問翻。〕自適己事而已。」因授融為涼州牧。璽書至河西，河西皆驚，以為天子明見萬里之外。\n\n 　　董憲與劉紆、蘇茂、佼彊去下邳，還蘭陵，使茂、彊助龐萌圍桃城。〔桃城，即桃鄉之城也。賢曰：在今兗州任城縣北。〕帝時幸蒙，聞之，乃留輜重，〔重，直用翻。〕自將輕兵晨夜馳赴。至亢父，〔賢曰：蒙，縣名，屬梁國，故城在今宋州北。地理志，亢父縣屬東平國。師古曰：音抗甫。〕或言百官疲倦，可且止宿；上不聽，復行十里，宿任城，〔復，扶又翻。任，音壬。欲度亢父之險，故進而宿任城。〕去桃城六十里。旦日，諸將請進，龐萌等亦勒兵挑戰；〔挑，徒了翻。〕帝令諸將不得出，休士養銳以挫其鋒。時吳漢等在東郡，〔郡國志：東郡，去雒陽八百里。〕馳使召之。萌等驚曰：「數百里晨夜行，以為至當戰，而堅坐任城，致人城下，真不可往也！」乃悉兵攻桃城。城中聞車駕至，眾心益固；萌等攻二十餘日，眾疲困，不能下。吳漢、王常、蓋延、王梁、馬武、王霸等皆至，帝乃率眾軍進救桃城，親自搏戰，大破之。龐萌、蘇茂、佼彊夜走從董憲。\n\n 　　秋，七月，丁丑，帝幸沛，進幸湖陵。董憲與劉紆悉其兵數萬人屯昌慮；〔地理志，昌慮縣，屬東海郡。宋白曰：徐州滕縣，漢蕃、昌慮二縣地。應劭註：蕃縣，即小邾國。又有邾國濫城，在今縣東南，即漢之昌慮縣也。師古曰：慮，音廬。〕憲招誘五校餘賊，與之拒守建陽。〔賢曰：建陽縣，屬東海郡；故城在今沂州丞縣北。丞，時證翻。〕帝至蕃，〔賢曰：蕃，音皮，又音婆。地理志，蕃縣，屬魯國。應劭曰：小邾國也。師古曰：白裒云：陳蕃為魯相，國人為諱，改曰皮。此說非也。郡縣之名，土俗各有別稱，不必皆依本字。杜佑通典：蕃，音反。余謂「皮」字乃傳寫「反」字之誤，當從通典。反，音孚袁翻。〕去憲所百餘里，諸將請進；帝不聽，知五校乏食當退，敕各堅壁以待其敝。頃之，五校果引去。帝乃親臨，四面攻憲，三日，大破之；佼彊將其眾降，〔降，戶江翻。〕蘇茂奔張步，憲及龐萌走保郯。八月，己酉，帝幸郯，留吳漢攻之，車駕轉徇彭城、下邳。吳漢拔郯，董憲、龐萌走保胊。〔賢曰：胊縣，屬東海郡；今海州胊山縣西有故胊城。胊，音劬。宋白曰：胊故城，在胊山縣西九十里。〕劉紆不知所歸，其軍士高扈斬之以降。吳漢進圍胊。\n\n 　　張步聞耿弇將至，使其大將軍費邑軍歷下，〔賢曰：歷下城在今齊州歷城縣。考異曰：袁紀作「濟南王費邑」，今從耿弇傳。〕又令兵屯祝阿，〔地理志，祝阿縣，屬平原郡。賢曰：今齊州縣，故城在今山茌縣東北。天寶元年改祝阿為禹城，以縣西有禹息故城也。〕別於泰山、鍾【章：十二行本「鍾」作「鐘」；乙十一行本同；孔本同。下均同。】城列營數十以待之。弇渡河，先擊祝阿，自旦攻城，日未中而拔之；故開圍一角，令其眾得奔歸鍾城。鍾城人聞祝阿已潰，大恐懼，遂空壁亡去。\n\n 　　費邑分遣弟敢守巨里。〔郡國志，濟南歷城有巨里聚。賢曰：一名巨合城，在今齊州全節縣東南。〕弇進兵先脅巨里，嚴令軍中趣脩攻具，〔趣，讀曰促。〕宣敕諸部，後三日當悉力攻巨里城；陰緩生口，令得亡歸，以弇期告邑。邑至日，果自將精兵三萬餘人來救之。弇喜，謂諸將曰：「吾所以脩攻具者，欲誘致之耳。〔誘，音酉。〕野兵不擊，何以城為！」即分三千人守巨里；自引精兵上岡阪，〔爾雅曰：山脊曰岡，坡者曰扳。上，時掌翻。〕乘高合戰，大破之，臨陳斬邑；〔陳，讀曰陣。〕既而收首級以示城中，城中兇懼。〔賢曰：兇，恐懼聲，音呼勇翻。〕費敢悉眾亡歸張步。弇復收其積聚，〔復，扶又翻。積，子賜翻。聚，才喻翻。〕縱兵擊諸未下者，平四十餘營，遂定濟南。〔郡國志：濟南郡，在雒陽東千八百里。濟，子禮翻。〕\n\n 　　時張步都劇，使其弟藍將精兵二萬守西安，〔賢曰：西安，縣名，屬齊郡；故城在今青州臨菑縣西北。〕諸郡太守合萬餘人守臨菑，〔臨菑縣，屬齊郡。〕相去四 十里。弇進軍畫中，〔賢曰：畫中，邑名也。畫，音胡麥翻。故城在今西安城東南；有澅水，因名焉。水經註：澅水東去臨菑城十八里。〕居二城之間。弇視西安城小而堅，且藍兵又精，臨菑名雖大而實易攻，〔易，以豉翻。〕乃敕諸校後五日會攻西安。〔校，戶教翻。〕藍聞之，晨夜警守。至期，夜半，弇敕諸將皆蓐食，〔前書音義曰：未起而牀蓐中食也。〕會明，至臨菑城。護軍荀梁等爭之，以為「攻臨菑，西安必救之，攻西安，臨菑不能救，不如攻西安。」弇曰：「不然，西安聞吾欲攻之，日夜為備，方自憂，何暇救人！臨菑出不意而至，必驚擾，吾攻之一日，必拔。拔臨菑，即西安孤，與劇隔絕，必復亡去，〔復，扶又翻。〕所謂『擊一而得二』者也。若先攻西安，不能卒下，〔卒，讀曰猝。〕頓兵堅城，死傷必多。縱能拔之，藍引軍還奔臨菑，并兵合勢，觀人虛實；吾深入敵地，後無轉輸，旬月之間，不戰而困矣。」遂攻臨菑；半日，拔之，入據其城。張藍聞之，懼，遂將其眾亡歸劇。\n\n 　　弇乃令軍中無得虜掠，須張步至乃取之，以激怒步。步聞，大笑曰：「以尤來、大彤十餘萬眾，吾皆即其營而破之；今大耿兵少於彼，〔即，就也。賢曰：弇，況之長子，故呼為大耿。少，詩沼翻。〕又皆疲勞，何足懼乎！」乃與三弟藍、弘、壽及故大彤渠帥重異等兵〔賢曰：重，姓；異，名。重，直龍翻。姓譜：南正重之後。〕號二十萬，至臨菑大城東，將攻弇。弇上書曰：「臣據臨菑，深塹高壘；張步從劇縣來攻，疲勞飢渴。欲進，誘而攻之；欲去，隨而擊之。臣依營而戰，精銳百倍，以逸待勞，以實擊虛，旬日之間，步首可獲。」於是弇先出菑水上，〔水經：淄水出泰山萊蕪縣原山東北，過臨菑縣東。〕與重異遇；突騎欲縱，弇恐挫其鋒，令步不敢進，故示弱以盛其氣，乃引歸小城，陳兵於內，使都尉劉歆、泰山太守陳俊分陳於城下。〔陳，讀曰陣；下同。〕步氣盛，直攻弇營，與劉歆等合戰。弇升王宮壞臺望之，〔賢曰：臨菑，本齊國所都，即齊王宮中有壞臺也。〕視歆等鋒交，乃自引精兵以橫突步陳於東城下，大破之。飛矢中弇股，〔中，竹仲翻。〕以佩刀截之，左右無知者。至暮，罷；弇明旦復勒兵出。〔復，扶又翻；下同。〕\n\n 　　是時帝在魯，聞弇為步所攻，自往救之。未至，陳俊謂弇曰：「劇虜兵盛，可且閉營休士，以須上來。」弇曰：「乘輿且到，〔乘，繩證翻。〕臣子當擊牛、釃酒以待百官，〔釃，山宜翻。陸德明曰：以筐鲠酒。賢曰：濾也。〕反欲以賊虜遺君父邪！」〔遺，于季翻。〕乃出兵大戰。自旦及昏，復大破之；殺傷無數，溝塹皆滿。弇知步困將退，豫置左右翼為伏以待之；〔兩旁伏兵如鳥之舒翼。〕人定時，步果引去，〔昏後，謂之人定時。〕伏兵起縱擊，追至鉅昧水上，〔賢曰：鉅昧，水名，一名巨洋水，在今青州壽光縣西。水經註：巨洋水出朱虛縣東泰山，袁宏謂之鉅昧，王韶之以為巨蔑；北過臨胊縣東，又北過臨胊縣西，又東北過壽光縣西。昧，音莫葛翻。〕八九十里，僵尸相屬，〔屬，之欲翻。〕收得輜重二千餘兩。〔重，直用翻。兩，音亮；下同。風俗通：車一乘為一兩。箱、轅及輪兩兩而偶，故稱兩。〕步還劇，兄弟各分兵散去。\n\n 　　後數日，車駕至臨菑，自勞軍，〔勞，力到翻。〕群臣大會。帝謂弇曰：「昔韓信破歷下以開基，〔事見十卷高祖四年。〕今將軍攻祝阿以發迹，此皆齊之西界，功足相方。而韓信襲擊已降，將軍獨拔勍敵，其功又難於信也。〔勍，渠京翻。〕又，田橫亨酈生，及田橫降，高帝詔衛尉不聽為仇；〔事見十一卷高帝五年。亨，與烹同。〕張步前亦殺伏隆，〔事見上三年。〕若步來歸命，吾當詔大司徒釋其怨，又事尤相類也。將軍前在南陽，建此大策，〔謂三年冬弇從帝幸舂陵，自請平齊也。〕常以為落落難合，〔賢曰：落落，猶疏闊也。〕有志者事竟成也！」帝進幸劇。\n\n 　　耿弇復追張步，步奔平壽，〔賢曰：平壽，縣名，屬北海郡；故城在今青州北海縣。復，扶又翻。〕蘇茂將萬餘人來救之。茂讓步曰：「以南陽兵精，延岑善戰，而耿弇走之，〔事見上三年。〕大王柰何就攻其營﹖既呼茂，不能待邪！」步曰：「負負，無可言者。」〔賢曰：負，愧也。再言負者，愧之甚也。〕帝遣使告步、茂，能相斬降者，封為列侯。〔降，戶江翻。〕步遂斬茂，詣耿弇軍門肉袒降；弇傳詣行在所，〔傳，直戀翻。〕而勒兵入據其城，〔平壽城也。〕樹十二郡旗鼓，令步兵各以郡人詣旗下，眾尚十餘萬，輜重七千餘兩，皆罷遣歸鄉里。張步三弟各自繫所在獄，詔皆赦之，封步為安丘侯，〔地理志，安丘，侯國，屬琅邪郡；又北海郡有安丘縣。宋白曰：密州有安丘縣，古根牟國城，漢為安丘；縣有渠丘亭，故莒渠丘公所居也。〕與妻子居雒陽。\n\n 　　於是琅邪未平，〔郡國志：琅邪郡，在雒陽東千五百里。〕上徙陳俊為琅邪太守；始入境，盜賊皆散。\n\n 　　耿弇復引兵至城陽，〔地理志，城陽國，都莒。賢曰：城陽故城，在今沂州臨沂縣南。〕降五校餘黨，〔校，戶教翻。〕齊地悉平，振旅還京師。弇為將，凡所平郡四十六，屠城三百，未嘗挫折焉。\n\n 　　十一月，大司徒伏湛免，以侯霸為大司徒。霸聞太原閔仲叔之名而辟之，既至，霸不及政事，徒勞苦而已。〔賢曰：勞其勤苦也。勞，音力到翻。〕仲叔恨曰：「始蒙嘉命，且喜且懼。今見明公，喜懼皆去。以仲叔為不足問邪不當辟也。辟而不問，是失人也！」遂辭出，投劾而去。〔賢曰：按罪曰劾，自投其劾狀而去也。投，猶下也。今有投辭、投牒之言也。劾，戶概翻。〕\n\n 　　初，五原人李興、隨昱、〔姓譜：隨侯之後。又杜伯之玄孫為晉大夫，食采於隨，曰隨會。〕朔方人田颯、〔颯，音立。〕代郡人石鮪、閔堪各起兵自稱將軍。匈奴單于遣使與興等和親，欲令盧芳還漢地為帝。興等引兵至單于庭迎芳；十二月，與俱入塞，都九原縣；〔賢曰：九原，縣名，屬五原郡；故城在今勝州銀城縣。〕掠有五原、朔方、雲中、定襄、鴈門五郡，並置守、令，與胡【章：十二行本「胡」下有「通」字；乙十一行本同；孔本同；張校同；退齋校同。】兵侵苦北邊。\n\n 　　馮異治關中，出入三歲，上林成都。〔賢曰：成都，言歸附之多也。史記曰：一年成邑，二年成都。治，直之翻。〕人有上章言：「異威權至重，百姓歸心，號為咸陽王。「帝以章示異；異惶懼，上書陳謝。詔報曰：「將軍之於國家，義為君臣，恩猶父子，何嫌何疑，而有懼意！」\n\n 　　隗囂矜己飾智，每自比西伯，〔西伯，文王也。〕與諸將議欲稱王。鄭興曰：「昔文王三分天下有其二，尚服事殷；〔論語載孔子之言。〕武王八百諸侯不謀同會，猶還兵待時；〔武王觀兵孟津，諸侯不期而會者八百，皆曰：「紂可伐矣。」王曰：「汝未知天命。」乃還師。〕高帝征伐累年，猶以沛公行師。今令德雖明，世無宗周之祚；威略雖振，未有高祖之功；而欲舉未可之事，昭速〔速，不速之速，明召也。〕禍患，〔昭，明也。〕無乃不可乎！」囂乃止。後又廣置職位以自尊高，鄭興曰：「夫中郎將、太中大夫、使持節官，皆王者之器，非人臣所當制也。無益於實，有損於名，非尊上之意也。」囂病之而止。〔賢曰：病，猶難也。〕\n\n 　　時關中將帥數上書言蜀可擊之狀，〔數，所角翻；下同。〕帝以書示囂，因使擊蜀以效其信。〔效，驗也。〕囂上書，盛言三輔單弱，劉文伯在邊，〔盧芳自稱劉文伯。〕未宜謀蜀。帝知囂欲持兩端，不願天下統一，於是稍黜其禮，正君臣之儀。〔帝與囂書，初用敵國禮，今黜其禮。〕帝以囂與馬援、來歙相善，數使歙、援奉使往來，勸令入朝，〔朝，直遙翻。〕許以重爵。囂連遣使，深持謙辭，言無功德，須四方平定，退伏閭里。帝復遣來歙說囂遣子入侍，〔復，扶又翻。說，輸芮翻；下同。〕囂聞劉永、彭寵皆已破滅，乃遣長子恂隨歙詣闕；帝以為胡騎校尉，封鐫羌侯。〔胡騎校尉，武帝置，秩二千石。賢曰：鐫，謂鐫鑿也。鐫，子全翻。〕\n\n 　　鄭興因恂求歸葬父母，囂不聽，而徙興舍，益其秩禮。興入見曰：「今為父母未葬，乞骸骨；〔為，于偽翻。〕若以增秩徙舍，中更停留，是以親為餌也，〔賢曰；猶釣餌也。〕無禮甚矣，將軍焉用之！〔焉，於虔翻。〕願留妻子獨歸葬，將軍又何猜焉！」囂乃令與妻子俱東。馬援亦將家屬隨恂歸雒陽，以所將賓客猥多，求屯田上林苑中；帝許之。〔將，如字。〕\n\n 　　囂將王元以為天下成敗未可知，不願專心內事，說囂曰：「昔更始西都，四方饗應，天下喁喁，〔賢曰：喁喁，魚口向上也；音魚容翻。〕謂之太平；一旦壞敗，將軍幾無所厝。〔事見上卷元年。〕今南有子陽，北有文伯，江湖海岱，王公十數，而欲牽儒生之說，〔賢曰：儒生，謂馬援說囂歸光武。余謂儒生，指鄭興、班彪等。〕棄千乘之基，〔列國之賦，兵車千乘。乘，繩證翻。〕羈旅危國以求萬全，此循覆車之軌者也。今天水完富，士馬最強，元請以一丸泥為大王東封函谷關，〔為，于偽翻。〕此萬世一時也。若計不及此，且畜養士馬，〔畜，許六翻。〕據隘自守，曠日持久，以待四方之變；圖王不成，其敝猶足以霸。〔前書徐樂之言。〕要之，魚不可脫於淵，神龍失勢，與蚯蚓同！」〔老子曰：魚不可脫於泉。脫，失也，失泉則涸矣。慎子曰：騰蛇游霧，飛龍乘雲；雲罷霧除，與蚯蚓同，失其所乘故也。〕囂心然元計，雖遣子入質，〔質，音致。〕猶負其險阨，欲專制方面。\n\n 　　申屠剛諫曰：「愚聞人所歸者天所與，人所畔者天所去也。本朝誠天之所福，非人力也。〔賢曰：本朝，謂光武也。〕今璽書數到，〔數，所角翻。〕委國歸信，欲與將軍共同吉凶。布衣相與，尚有沒身不負然諾之信，況於萬乘者哉！今何畏何利，而久疑若是﹖〔賢曰：言從漢何畏，附蜀何利，而久疑不決。〕卒有非常之變，〔卒，讀曰猝。〕上負忠孝，下愧當世。夫未至豫言，固常為虛；及其已至，又無所及；是以忠言至諫，希得為用，誠願反覆愚老之言！」囂不納，於是游士長者稍稍去之。\n\n 　　王莽末，交趾諸郡閉境自守。〔賢曰：交趾郡，今交州縣也，南濱大海。輿地志云：其夷足大指開析；兩足並立則相交。應劭曰：始開北方，遂交於南方，為子孫基阯也。余按武帝元鼎六年，置交趾州，治廣信；時已開朔方，遂交於南方，為子孫基趾也。七郡，謂南海、蒼梧、鬱林、合浦、交趾、九真、日南，並屬交州。余謂唐之交州、峰州皆漢交趾郡之地， 固不可指唐交趾一縣而言也。〕岑彭素與交趾牧鄧讓厚善，與讓書，陳國家威德；又遣偏將軍屈充移檄江南，班行詔命。〔屈，其勿翻。〕於是讓與江夏太守侯登、 武陵太守王堂、長沙相韓福、桂陽太守張隆、零陵太守田翕、蒼梧太守杜穆、交趾太守錫光等相率遣使貢獻；〔郡國志：江夏郡，在雒陽南千五百里。武陵郡，在雒 陽南二千一百里。長沙郡，在雒陽南二千八百里。桂陽郡，在雒陽南三千九百里。零陵郡，在雒陽南三千三百里。蒼梧郡，在雒陽南六千四百一十里。交趾郡，在雒 陽南萬一千里。夏，戶雅翻。守，式又翻；下同。錫，姓；光，名。〕悉封為列侯。錫光者，漢中人，在交趾，教民夷以禮義；帝復以宛人任延為九真太守，〔郡國志：九真郡，在雒陽南萬一千五百八里。復，扶又翻。任，音壬。〕延教民耕種嫁娶，故嶺南華風始於二守焉。\n\n 　　是歲，詔徵處士太原周黨、會稽嚴光等至京師。〔處，昌呂翻。會，古外翻。〕黨入見，伏而不謁，〔凡朝謁者，必拜稽首，以姓名自言。見，賢遍翻。〕自陳願守所志。博士范升奏曰：「伏見太原周黨、東海王良、山陽王成等，蒙受厚恩，使者三聘，乃肯就車；及陛見帝廷，〔見，賢遍翻。〕黨不以禮屈，伏而不謁，偃蹇驕悍，同時俱逝。黨等文不能演義，武不能死君。釣采華名，庶幾三公之位。〔幾，居希翻。〕臣願與坐雲臺之下，〔續漢志曰：雲臺，周家之所造，圖書、術籍、珍玩、寶怪皆藏焉。〕考試圖國之道。不如臣言，伏虛妄之罪；而敢私竊虛名，誇上求高，皆大不敬！」書奏，詔曰：「自古明王、聖主，必有不賓之士，伯夷、叔齊不食周粟，太原周黨不受朕祿，亦各有志焉。其賜帛四十匹，罷之。」\n\n 　　帝少與嚴光同遊學，〔少，詩沼翻。〕及即位，以物色訪之，〔賢曰：以其形貌求之。〕得於齊國，累徵乃至；拜諫議大夫，不肯受，去，耕釣於富春山中。〔地理志，富春縣，屬會稽郡。賢曰：今杭州富陽縣，本漢富春縣，避晉簡文帝鄭太后諱，改曰富陽。〕以壽終於家。\n\n 　　王良後歷沛郡太守、大司徒司直，在位恭儉，布被瓦器，妻子不入官舍。後以病歸，一歲復徵；〔復，扶又翻。〕至滎陽，疾篤，不任進道，〔言以疾篤稽留道上，不進于行也。任，音壬。〕過其友人。友人不肯見，曰：「不有忠言奇謀而取大位，何其往來屑屑不憚煩也！」〔揚雄方言曰：屑屑，不安也；秦、晉曰屑屑。郭景純曰：往來貌。〕遂拒之。良凓，自後連徵不應，卒於家。〔卒，子恤翻。〕\n\n 　　元帝之世，莎車王延嘗為侍子京師，慕樂中國。〔樂，音洛。〕及王莽之亂，匈奴略有西域，唯延不肯附屬；常敕諸子：「當世奉漢家，不可負也！」延卒，子康立。康率旁國拒匈奴，〔旁國，猶鄰國也。〕擁衛故都護吏士、妻子千餘口；〔王莽之亂，西域攻沒都護，其吏士、妻子皆不得還。〕檄書河西，問中國動靜。竇融乃承制立康為漢莎車建功懷德王、西域大都尉，五十五國皆屬焉。 \n",
    "资治通鉴第四十二卷-汉纪三十四": "　　汉纪三十四　起上章摄提格，尽旃蒙协洽，凡六年。\n\n 　　世祖光武皇帝中之上\n\n 　　建武六年（庚寅、三○）\n\n 　　春，正月，丙辰，以春陵鄉為章陵縣，世世復傜役，比豐、沛。〔復，方目翻，〕\n\n 　　吳漢等拔朐，斬董憲、龐萌，江、淮、山東悉平。〔據范紀，是年馬成等拔舒，獲李憲；吳漢等拔朐，斬董憲、龐萌。蓋獲李憲則江、淮平，斬董憲、龐萌，則山東平也。拔朐之上，逸拔舒事。〕諸將還京師，置酒賞賜。〔還，從宜翻，又如字。〕\n\n 　　帝積苦兵間，以隗囂遣子內侍，公孫述遠據邊垂，乃謂諸將曰：「且當置此兩子於度外耳。」因休諸將於雒陽，分軍士於河內，數騰書隴、蜀，告示禍福。〔說文曰：騰，傳也。數，所角翻。〕\n\n 　　公孫述屢移書中國，自陳符命，冀以惑眾。帝與述書曰：「圖讖言公孫，即宣帝也。〔宣帝「有公孫病已」之符。〕代漢者姓當塗，其名高；君豈高之身邪﹖乃復以掌文為瑞，〔述刻其掌文曰「公孫帝」，自言手文有奇。復，扶又翻。〕王莽何足效乎！〔王莽自陳符命，遣五威將帥班之天下。〕君非吾賊臣亂子，倉卒時人皆卻為君事耳。〔卒，讀曰猝。〕君日月逝，〔謂已老也。〕妻子弱小，當早為定計。天下神器，不可力爭，宜留三思！」署曰「公孫皇帝」。述不答。\n\n 　　其騎都尉平陵荊邯說述曰：「漢高祖起於行陳之中，兵破身困者數矣；然軍敗復合，瘡愈復戰。〔邯，下甘翻。說，輸芮翻。行，戶剛翻。陳，讀曰陣。數，所角翻。復，扶又翻；下同。〕何則﹖前死而成功，愈於卻就於滅亡也！隗囂遭遇運會，割有雍州，兵強士附，威加山東；〔賢曰：隴西、天水，皆雍州之地，故言割有。囂傳曰：名震西州，流聞山東，是威加也。雍，於用翻。〕遇更始政亂，復失天下，眾庶引領，四方瓦解，囂不及此時推危乘勝〔推，吐雷翻。〕以爭天命，而退卻為西伯之事，尊師章句，賓友處士，〔處，昌呂翻。〕偃武息戈，卑辭事漢，喟然自以文王復出也！令漢帝釋關、隴之憂，〔賢曰：以囂居西，無東之意，故置之度外而不為憂。〕專精東伐，四分天下而有其三；發間使，召攜貳，〔賢曰：間使，謂來歙、馬援等也。攜貳，謂王遵、鄭興、杜林、牛邯等相次而歸光武。間，古莧翻。〕使西州豪傑咸居心於山東，則五分而有其四；若舉兵天水，必至沮潰，〔沮，在呂翻。〕天水既定，則九分而有其八。陛下以梁州之地，〔益州，禹貢梁州之域也。〕內奉萬乘，外給三軍，百姓愁困，不堪上命，將有王氏自潰之變矣！〔賢曰：王氏，即王莽也。〕臣之愚計，以為宜及天下之望未絕，豪傑尚可招誘，〔誘，音酉。〕急以此時發國內精兵，令田戎據江陵，臨江南之會，倚巫山之固，〔賢曰：巫山　，在今夔州巫山縣東。〕築壘堅守，傳檄吳、楚，長沙以南必隨風而靡。令延岑出漢中，定三輔，天水、隴西拱手自服。如此，海內震搖，冀有大利。」述以問群臣，博士吳柱曰：「武王伐殷，八百諸侯不朝同辭，然猶還師以待天命。〔武王伐紂，至于孟津，諸侯不期而會者八百，皆曰：「紂可伐矣。」武王曰：「汝未知天命！」乃還。〕未聞無左右之助而欲出師千里之外者也！」邯曰：「今東帝無尺土之柄，〔東帝，謂光武。〕驅烏合之眾，跨馬陷敵，所向輒平，不亟乘時與之分功，而坐談武王之說，是復效隗囂欲為西伯也！」\n\n 　　述然邯言，欲悉發北軍屯士及山東客兵，〔述倣漢制，亦置北軍。山東之人僑寓於蜀者，述以為兵，故曰客兵。〕使延岑、田戎分出兩道，與漢中諸將合兵并勢。蜀人及其弟光以為不宜空國千里之外，決成敗於一舉，固爭之，述乃止。延岑、田戎亦數請兵立功，述終疑不聽，唯公孫氏得任事。\n\n 　　述廢銅錢，置鐵錢，貨幣不行，百姓苦之。為政苛細，察於小事，如為清水令時而已。好改易郡縣官名。少嘗為郎，〔哀帝時，述以父任為郎。好，呼到翻。少，詩照翻。〕習漢家故事，出入法駕，鸞旗旄騎。又立其兩子為王，食犍為、廣漢各數縣。〔犍，居言翻。〕或諫曰：「成敗未可知，戎士暴露而先王愛子，〔先王，于況翻。〕示無大志也！」述不從，由此大臣皆怨。〔為述亡國張平。〕\n\n 　　馮異自長安入朝，帝謂公卿曰：「是我起兵時主簿也，〔帝起兵，徇潁川，異降，以為主簿。〕為吾披荊棘，定關中。」〔為，于偽翻。〕既罷，賜珍寶、錢帛，詔曰：「倉卒蕪蔞亭豆粥，虖沱河麥飯，〔事見三十九卷更始二年。卒，與箤同。〕厚意久不報。」異稽首謝曰：「臣聞管仲謂桓公曰：『願君無忘射鉤，臣無忘檻車。』齊國賴之。〔史記：管仲射桓公中鉤；後魯桎梏管仲而送於齊，公以為相。說苑曰：管仲桎梏檻車中，非無愧也，自裁也。新序曰：齊桓公與管仲飲酣，管仲上壽曰：「願君無忘出奔於莒也，臣亦無忘東縳於魯也。」此云射鉤、檻車，義亦通。射，而亦翻。〕臣今亦願國家無忘河北之難，〔東都臣子率謂天子為國家。難，乃旦翻。〕小臣不敢忘巾車之恩。」〔事見三十九卷更始元年。〕留十餘日，令與妻子還西。\n\n 　　申屠剛、杜林自隗囂所來，〔考異曰：本傳云七年徵剛。按明年囂已臣公孫述，必不用詔書。當在此年。〕帝皆拜侍御史。以鄭興為太中大夫。\n\n 　　三月，公孫述使田戎出江關，〔地理志：江關都尉，治巴邵魚復縣。賢曰：華陽國志曰：巴、楚相攻，故置江關，舊在赤甲城，後移在江州南岸，對白帝城。故基在今夔州魚復縣南。〕招其故眾，欲以取荊州，不克。\n\n 　　帝乃詔隗囂，欲從天水伐蜀。囂上言：「白水險阻，棧閣敗絕。〔賢曰：白水縣有關，屬廣漢郡。棧閣者，山路懸險，棧木為閣道。又公孫述傳註曰：白水關在漢陽西縣。梁州記曰：關城西南有白水關。余據水經，白水出隴西臨洮縣西南西傾山，東南流入陰平，又東南經廣漢白水縣。臨洮與西縣接界，故天水之西縣有白水關，而廣漢之白水縣亦有白水關，自源徂流，同一白水也。賢曰：梁州記曰：關城西南百八十里有白水關。故關城在今梁州金牛縣西。〕述性嚴酷，上下相患，須其罪惡孰著而攻之，此大呼響應之勢也。」〔須，待也。孰，古熟字通用。人大呼則響必應，言俟其上下乖離而攻之，必有為內應者。呼，火故翻。〕帝知其終不為用，乃謀討之。\n\n 　　夏，四月，丙子，上行幸長安，〔郡國志：長安在雒陽西九百五十里。〕謁園陵；遣取弇、蓋延等七將軍從隴道伐蜀，先使中郎將來歙奉璽書賜囂諭旨。囂復多設疑故，〔歙，許及翻。璽，斯氏翻。疑，疑難。故，事故也。復，扶又翻。〕事久不冘豫不決。〔賢曰：冘豫，不定之意也。說文曰：冘冘，行貌也，音淫。余按冘讀與猶同。毛晃曰：冘字，從犬曲其足，古與尤字同。唐史以冘豫之冘音淫者，誤也。〕歙遂發憤質責囂曰：〔賢曰：質，正也。〕「國家以君知臧否，曉廢興，〔否，音鄙。〕故以手書暢意。足下推忠誠，既遣伯春委質，〔囂子恂，字伯春。質，職日翻。賢曰：委質，猶屈膝也，又音摯。〕而反欲用佞惑之言，為族滅之計邪！」因欲　前刺囂。〔刺，七亦翻。〕囂起入，部勒兵將殺歙，歙徐杖節就車而去，囂使牛邯將兵圍守之。〔邯，下甘翻。〕囂將王遵諫曰：「君叔雖單車遠使，而陛下之外兄也，〔來歙，字君叔。賢曰：光武之妓子，故曰外兄。使，疏吏翻。〕殺之無損於漢，而隨以族滅。昔宋執楚使，遂有析骸易子之禍。〔左傳：楚使申舟聘齊，不假道於宋。華元曰：「過我而不假道，鄙我也！」乃殺之。楚子聞之，遂圍宋；宋人易子而食，析骸而爨。〕小國猶不可辱，況於萬乘之王，重以伯春之命哉！」〔重，直用翻。〕歙為人有信義，言行不違，及往來游說，皆可按覆；〔行，不孟翻。說，輸芮翻。〕西州士大夫皆信重之，多為其言，〔為，于偽翻。〕故得免而東歸。\n\n 　　隗囂遂發兵反，使王元據隴坻，〔師古曰：坻，音丁計翻，又音底。〕伐木塞道。〔塞，悉則翻。〕諸將因與囂戰，大敗，各引兵下隴；囂追之急，馬武選精騎為後拒，殺數千人，諸軍乃得還。〔還，從宣翻，又如字。〕\n\n 　　六月辛卯，詔曰：「夫張官置吏，所以為民也。〔為，于偽翻。〕今百姓遭難，戶口耗少，〔難，乃旦翻。少，詩沼翻。〕而縣官吏職，所置尚繁；其令司隸、州牧各實所部，〔所部郡縣各考覈其實也。〕省減吏員，縣國不足置長吏者并之。」於是并省四百餘縣，吏職減損，十置其一。\n\n 　　九月，丙寅晦，日有食之。執金吾朱浮上疏曰：「昔堯，舜之盛，猶加三考；〔賢曰：考，謂考其功最也。尚書舜典曰：三載考績，三考黜陟幽明。〕大漢之興，亦累功效，吏皆積久，至長子孫。〔如倉氏、庫氏之類是也。長，知兩翻；下同。〕當時吏職，何能悉治，論議之徒，豈不喧譁！蓋以為天地之功不可倉卒，艱難之業當累日也。而間者守宰數見換易，〔卒，與猝同。數，所角翻。〕迎新相代，疲勞道路。尋其視事日淺，未足昭見其職，既加嚴切，人不自保，迫於舉劾，〔劾，戶概翻。〕懼於刺譏，故爭飾詐偽以希虛譽，斯所以致日月失行之應也。夫物暴長者必夭折，功卒成者必亟壞，〔夭，於紹翻。卒，讀曰猝。〕如摧長久之業而造速成之功，非陛下之福也。願陛下遊意於經年之外，望治於一世之後，〔孔子曰：如有王者，必世而後仁。三十年為一世。治，直吏翻。〕天下幸甚！」帝采其言，自是牧守代易頗簡。\n\n 　　十二月，壬辰，大司空宋弘免。\n\n 　　癸巳，詔曰：「頃者師旅未解，用度不足，故行十一之稅。〔謂十分而稅其一也。〕今糧儲差積，其令郡國收見田租，三十稅一，如舊制。〔一賢曰：景帝二年，令田租三十而稅一。今依景帝，故云舊制。見，賢遍翻。\n\n 　　諸將之下隴也，帝詔耿弇軍漆，〔賢曰：漆，縣名，屬右扶風，故城在今豳州新平縣，漆水在西。〕馮異軍栒邑，祭遵軍汧，賢曰：汧，水名，因以名縣，屬右扶風，故城在今隴州汧城縣南。汧，苦堅翻。〕吳漢等還屯長安。馮異引軍未至栒邑，隗囂乘勝使王元、行巡將二萬餘人下隴，〔行，姓也。姓譜：周有大行人之官，其後氏焉。〕分遣巡取栒邑，異即馳兵欲先據之。諸將曰：「虜兵　盛而乘勝，不可與爭鋒，宜止軍便地徐思方略。」異曰：「虜兵臨境，忸饧小利，〔賢曰：忸饧，猶慣習也，謂慣習前事而復為之。爾雅曰：忸，復也。郭景純曰：謂慣忸復為之也。忸，尼丑翻。饧，音逝。〕遂欲深入；若得栒邑，三輔動搖。夫攻者不足，守者有餘。〔孫武子之言。〕今先據城，以逸待勞，非所以爭也。」潛往，閉城，偃旗鼓。行巡不知，馳赴之。異乘其不意，卒擊鼓、建旗而出。〔卒，讀曰猝。〕巡軍驚亂奔走，追擊，大破之。祭遵亦破王元於汧。於是北地諸豪長耿定等悉畔隗囂降。〔長，知兩翻。〕詔異進軍義渠，〔義渠縣，屬北地郡，古義渠戎地也。〕擊破盧芳將賈覽、匈奴奧鞬日逐王，北地、上郡、安定皆降。〔奧，音郁，鞬，居言翻。〕\n\n 　　竇融復遣其弟友上書曰：「臣幸得託先后末屬，〔謂孝文竇皇后之親屬也。復，扶又翻。〕累世二千石，臣復假歷將帥，守持一隅，〔復，扶又翻。〕故遣劉鈞口陳肝膽，〔事見上卷上年。〕自以底裡上露，長無纖介。〔賢曰：底裡皆露，言無藏隱。〕而璽書盛稱蜀、漢二主三分鼎足之權，任囂、尉佗之謀；竊自痛傷。臣融雖無識無知，利害之際，順逆之分，豈可背真舊之王，事姦偽之人，〔分，扶問翻。背，蒲妹翻。〕廢忠貞之節，為傾覆之事，棄已成之基，求無冀之利！此三者，雖問狂夫，猶知去就，而臣獨何以用心！謹遣弟友詣闕，口陳至誠。」友至高平，〔賢曰：高平縣屬安定，後改為平高，今原州縣。〕會隗囂反，道不通，乃遣司馬席封間道通書。〔姓譜：席，其先姓籍，避項羽諱，改姓席氏。〕帝復遣封賜融、友書，所以尉藉之甚厚。〔尉，與慰同；尉，安也。藉，薦也。尉以安於身上，藉以安於身下。〕\n\n 　　融乃與隗囂書曰：「將軍親遇厄會之際，國家不利之時，〔賢曰：謂漢遭王莽奪也。〕守節不回，承事本朝；融等所以欣服高義，願從役於將軍者，良為此也！〔為，于偽翻。〕而忿悁之間，〔悁，恚也，吉縣翻，躁急也。〕改節易圖，委成功，造難就，〔委，棄也。就，成也。〕百年累之，一朝毀之，豈不迫，民兵離散，易以輔人，〔易，以鼓翻；下同。〕難以自建。計若失路不反，聞道猶迷，不南合子陽，則北入文伯耳。夫負虛交而易強禦，〔負，恃也。易，輕也。〕恃遠救而輕近敵，未見其利也。自兵起以來，城郭皆為丘墟，生民轉於溝壑。幸賴天運少還，而將軍復重其難，〔復，扶又翻；下同。難，乃旦翻。〕是使積痾不得遂瘳，幼孤將復流離，言之可為酸鼻；庸人且猶不忍，況仁者乎！融聞為忠甚易，得宜實難。憂人太過，以德取怨，〔謂憂之之過而言之甚切，將以為德而反以取怨也。〕知且以言獲罪也！」囂不納。\n\n 　　融乃與五郡太守共砥厲兵馬，上疏請師期；帝深嘉美之。融即與諸郡守將兵入金城，擊囂黨先零羌封何等，大破之。〔更始時，先零羌封合諸種殺金城太守，據其郡。囂賂遺封何，與結盟，欲發其眾。零，音憐。〕因並河，揚威武，〔賢曰：並，蒲浪翻。〕伺候車駕。時大兵未進，融乃引還。\n\n 　　帝以融信效著明，益嘉之，脩理融父墳墓，祠以太牢，〔融祖父墳墓在扶風。〕數馳輕使，致遺四方珍羞。〔遺以四方珍羞，既以厚融，且示四方來服，能致遠物也。數，所角翻。遺，于季翻。〕\n\n 　　先是，馬援聞隗囂欲貳於漢，〔先，悉薦翻。〕數以書責譬之，囂得書增怒。及囂發兵反，援乃上書曰：「臣與隗囂本實交友，初遣臣東，謂臣曰：『本欲為漢，〔為，于偽翻。〕願足下往觀之，於汝意可，即專心矣。』及臣還反，報以赤心，實欲導之於善，非敢譎以非義。而囂自挾姦心，盜憎主人，〔左傳：晉伯宗妻曰：盜憎主人，民惡其上。〕怨毒之情，遂歸於臣。臣欲不言，則無以上聞，願聽詣行在所，極陳滅囂之術。」帝乃召之。援具言謀畫。\n\n 　　帝因使援將突騎五千，往來游說囂將高峻、任禹之屬，下及羌豪，為陳禍福，〔說，輸芮翻。為，于偽翻。說客，單車往使足矣；光武遣馬援將突騎五千，欲耀兵威以示隴右諸將，使謀而來。〕以離囂支黨。援又為書與囂將楊廣，使曉勸於囂曰：「援竊見四海已定，兆民同情，而季孟閉拒背畔，為天下表的，〔隗囂，字季孟。賢曰：表，猶標也；言為標表。的，謂射的也；言背畔之罪，為天下所指射也。背，蒲妹翻。〕常懼海內切齒，思相屠裂，故遺書戀戀，以致惻隱之計。〔遺，于季翻。〕乃聞季孟歸罪於援，而納王游翁諂邪之說，〔賢曰：王元，字游翁。據隗囂傳，元，字惠孟，游翁蓋其別字也。〕因自謂函谷以西，舉足可定。〔所謂以丸泥封函谷關也。〕以今而觀，竟何如邪！\n\n 　　援間至河內，〔間，古莧翻。〕過存伯春，〔存，存問也。時囚囂子恂於河內。伯春，恂字也。〕見其奴吉從西方還，說伯春小弟仲舒望見吉，欲問伯春無他否， 道一能言，曉夕號泣。【章：十二行本「泣」下有「宛轉塵中」四字；乙十一行本同；孔本同；張校同；退齋校同。號，戶刀翻。】又說其家悲愁之狀，不可言也。夫怨讎可刺不可毀，援聞之，不自知立下也。援素知季孟孝愛，曾、閔不過。夫孝於其親，豈不慈於其子！可有子抱三木而跳梁妄作，自同分羹之事乎！〔賢曰：三木者，謂桎梏及械也。分羹，謂樂羊也。余謂此正引高帝答項羽之事。〕\n\n 　　季孟平生自言所以擁兵眾者，欲以保全父母之國而完墳墓也，又言苟厚士大夫而已；〔即其所常言以感人悟物者，而窮其本情。〕而今所欲全者將破亡之，所欲完者將傷毀之，所欲厚者將反薄之。季孟嘗折愧子陽而不受其爵，〔事見上卷四年。賢曰：愧，猶辱也。〕今更共陸陸往【章：十二行「往」上有「欲」字；乙十一行本同；孔本同，張校同。】附之，〔賢曰：陸陸，猶碌碌也。〕將難為顏乎！〔言將有凓色也。〕若復責以重質，當安從得子主給是哉！〔言蜀若復責質子，當何從得子以為質也。復，扶又翻。質，音致。〕往時子陽獨欲以王相待而春卿拒之，今者歸老，更欲低頭與小兒曹共槽櫪而食，併肩側身於怨家之朝乎！〔歸，入也，言其年已入老境也。字林曰：併，音卑正翻。朝直遙翻。〕\n\n 　　今國家待春卿意深，宜使牛孺卿與諸耆老大人共說季孟，〔牛邯，字孺卿。說，輸芮翻。〕若計畫不從，真可引領去矣。前披輿地圖，見天下郡國百有六所，柰何欲以區區二邦以當諸夏百有四乎！〔二邦，謂隴西、天水。夏，戶雅翻。〕春卿事季孟，外有君臣之義，內有朋友之道。言君臣邪，固當諫爭；語朋友邪，應有切磋。〔賢曰：骨曰切，象曰磋。言朋友之道，如切磋以成器也。〕豈有知其無成，而但萎腇咋舌，稲手族乎！〔賢曰：萎腇，耎弱也。萎，音於罪翻。腇，音乃罪翻。咋，士格翻，齧也。〕及今成計，殊尚善也，過是，欲少味矣！〔賢曰：以食為喻。少，詩沼翻。〕且來君叔天下信士，朝廷重之，其意依依，常獨為西州言。〔為，于偽翻。〕援商朝廷，尤欲立信於此，〔商，度也。〕必不負約。援不得久留，願急賜報。」廣竟不答。\n\n 　　隗囂上疏謝曰：「吏民聞大兵卒至，〔卒，讀曰猝。〕驚恐自救，臣囂不能禁止。兵有大利，不敢廢臣子之節，親自追還。〔此因王元隴坻之捷而有嫚書也。〕昔虞舜事父，大杖則走，小杖則受。〔賢曰：家語，孔子謂曾子之辭。〕臣雖不敏，敢忘斯義！今臣之事在於本朝，賜死則死，加刑則刑；如更得洗心，死骨不朽。」有司以囂言慢，請誅其子；帝不忍，復使來歙至汧，復使來歙至汧，〔復，扶又翻。汧，苦堅翻。〕賜囂書曰：「昔柴將軍至：『陛下寬仁，諸侯雖有亡叛而後歸，輒復位號，不誅也。』〔高帝時，柴武與韓王信書之言。〕今若束手，復遣恂弟歸闕庭者，則爵祿獲全，有浩大之福矣！吾年垂四十，在兵中十歲，厭浮語虛辭。即不欲，勿報。」囂知帝審其詐，遂遣使稱臣於公孫述。〔使，疏吏翻。〕\n\n 　　匈奴與盧芳為寇不息，帝令歸德侯颯使匈奴以脩舊好。〔颯使匈奴，見三十九卷更始二年。颯，音立。好，呼到翻。〕單于驕倨，雖遣使報命，而寇暴如故。\n\n 　　七年（辛卯、三一）\n\n 　　春，三月，罷郡國輕車、騎士、材官，令還復民伍。〔漢官儀曰：高祖命天下郡國選能引關蹶張材力武猛者，以為輕車、騎士、材官。平地用車騎，山阻用材官。〕\n\n 　　公孫述立隗囂為朔寧王，〔賢曰：欲其寧靜北邊也。〕遣兵往來，為之援勢。〔張形勢以為之援也。〕\n\n 　　癸亥晦，日有食之。詔百僚各上封事，其上書者不得言聖。〔上，時掌翻。〕太中大夫鄭興上疏曰：「夫國無善政，則謫見日月；〔賢曰：謫，責也，音直革翻。見，賢遍翻。〕要在因人之心，擇人處位。〔處，昌呂翻。〕今公卿大夫多舉漁陽太守郭伋可大司空者，而不以時定；道路流言，咸曰『朝廷欲用功臣』，功臣用則人位謬矣。〔人不稱其位，位不宜其人也。〕願陛下屈己從眾，以濟群臣讓善之功。〔賢曰：濟，成也。〕頃年日食多【章：十二行本「多」上有「每」字；乙十一行本同；孔本同。】在晦，先時而合，皆月行疾也。日君象而月臣象；君亢急而臣下促迫，故月行疾。〔亢，苦浪翻。〕今陛下高明而群臣惶促，宜留思柔克之政，垂意洪之法。」〔賢曰：克，能也；柔克，謂和柔而能立事也。尚書洪範曰：高明柔克。〕帝躬勤政事，頗傷嚴急，故興奏及之。\n\n 　　夏，四月，壬午，大赦。\n\n 　　五月，戊戌，以前將軍李通為大司空。\n\n 　　大司農江馮上言，「宜令司隸校尉督察三公。」司空掾陳元上疏曰：「臣聞師臣者帝，賓臣者霸。〔元，王莽厭難將軍陳欽之子。賢曰：言以臣為師，以臣為賓也。〕故武王以太公為師，齊桓以夷吾為仲父，近則高帝優相國之禮，太宗假宰輔之權。〔賢曰：蕭何為相國，高祖賜劍履上殿，入朝不趨。太宗，孝文也。申屠嘉召責鄧通，孝文令人謝嘉，故曰假權也。〕反亡新王莽，遭漢中衰，專操國柄以偷天下，〔操，千高翻。〕況己自喻，不信群臣，奪公輔之任，損宰相之威，以刺舉為明，激訐為直，至乃陪僕告其君長，子弟變其父兄，〔土莽時，開吏告其將，奴婢告其主。變者，上變告之也。陪僕，猶左傳所謂陪臺也。毛晃曰：陪臺，臣也，蓋古者家謂之陪臣，故家之臣僕謂之陪僕。長，知兩翻。〕罔密法峻，大臣無所措手足；然不能禁董忠之謀，〔事見三十九卷更始元年。〕身為世戮。方今四方尚擾，天下未一，百姓觀聽咸張耳目。陛下宜修文、武之聖典，襲祖宗之遺德，勞心下士，屈節待賢，誠不宜使有司察公輔之名。」帝從之。\n\n 　　酒泉太守竺曾以弟報怨殺人，〔東觀記曰：曾弟嬰報怨，殺屬國候王胤等。〕自免去郡；竇融承制拜曾武鋒將軍，更以辛肜為酒泉太守。〔更，工衡翻。肜，余中翻。〕\n\n 　　秋，隗囂將步騎三萬侵安定，至陰槃，〔賢曰：陰槃，縣名，屬安定郡，今涇州縣。宋白曰：滑〔渭〕州潘原縣，漢陰槃縣地。〕馮異率諸將拒之；囂又令別將下隴攻祭遵於汧：並無利而還。〔考異曰：帝紀：「六年冬，隗囂將行巡寇扶風，馮異拒破之。」馮異傳：「六年夏，諸將上隴，為隗囂所敗，乃詔異軍栒邑。未及至，囂乘勝使王元、行巡將二萬人下隴，分遣巡取栒邑。異即先據栒邑，破巡。」又云：「祭遵亦破王元於汧」。隗囂傳，侵三輔事亦同。按此文勢，緣諸將才敗還，隗囂即遣二將追之，故得云乘勝，又云「馮異未及至栒邑」也。「然則馮異、祭遵之破王元、行巡，實在六年明矣。至十年八月，紀又有「隗囂寇安定，馮異、祭遵擊欲之」，此即隗囂傳所書「秋，囂侵安定，至陰槃，馮異拒之，又令別將攻祭遵於汧，兵並無利」者也。據此，是囂兩歲各嘗攻馮異、祭　遵矣，故遵傳亦云「數挫隗囂」也。而袁紀不載六年事，併在七年秋紀之，且傳云「囂乘勝」，若事已一年，安可云乘勝！又馮異何緣稽緩爾久不至栒邑！故知袁紀誤矣。〕帝将自征隗嚣，先戒窦融师期，会遇雨，道断，且嚣兵已退，乃止。帝令來歙以書招王遵，遵來降，〔降，戶江翻；下同。〕拜太中大夫，封向義侯。\n\n 　　冬，盧芳以事誅其五原太守李興兄弟；其朔方太守田颯、〔颯，音立。守，式又翻；下同。〕雲中太守喬扈各舉郡降，〔前代錄：匈奴貴姓喬氏，代為輔相。〕帝令領職如故。\n\n 　　帝好圖讖，〔讖，楚譖翻。〕與鄭興議郊祀事，曰：「吾欲以讖斷之，〔好，呼到翻。斷，丁亂翻。〕如何﹖」對曰：「臣不為讖！」帝怒曰：「卿不為讖，非之邪﹖」興惶恐曰：「臣於書有所未學，而無所非也。」帝意乃解。\n\n 　　南陽太守杜詩〔郡國志：南陽郡在雒陽七百里。〕政治清平，〔治，直吏翻。〕興利除害，百姓便之。又修治陂池，〔治，直之翻。〕廣拓土田，郡內比室殷足，〔比，薄必翻，又毗至翻。〕時人方於召信臣。〔方比也。召信臣事見二十九卷元帝竟寧元年。召，讀曰郡。〕南陽為之語曰：「前有召父，後有杜母。」\n\n 　　八年（壬辰、三二）\n\n 　　春，來歙將二千餘人伐山開道，從番須、回中徑襲略陽，〔賢曰：略陽，縣名，屬天水郡，故城在今秦州隴城縣西北。番，音盤。宋白曰：略陽道在隴城縣東六十里，即故冀城；魏黃初中，改為隴城。時隗囂居冀。以地理考之，當從宋說。〕斬隗囂守將金梁。〔姓譜：金，古金天氏之後。又，漢金日磾，本匈奴休屠王子，以祭天金人為金氏。〕囂大驚曰：「何其神也！」帝聞得略陽，甚喜，曰：「略陽，囂所依阻，心腹已壞，則制其支體易矣！」〔易，以鼓翻。〕\n\n 　　吳漢等諸將聞歙據略陽，爭馳赴之。上以為囂失所恃，亡其要城，勢必悉以精 銳來攻；曠日久圍而城不拔，士卒頓敝，乃可乘危而進。皆追漢等還。隗囂果使王元拒隴坻，行巡守番須口，王孟塞雞頭道，〔賢曰：雞頭，山道也，一名崆峒山， 在原州西。塞，悉則翻。〕牛邯軍瓦亭。〔賢曰：安定烏氏縣有瓦亭故關，有瓦亭川水，在今原州南。杜佑曰：瓦亭關在唐原州之蕭關。蕭關，漢朝那縣地。邯，下甘翻。〕囂自悉其大眾數萬人圍略陽，公孫述遣將李育、田弇助之，斬山築堤，激水灌城。來歙與將士固死堅守，矢盡，發屋斷木以為兵。〔斷，丁管翻；下同。〕囂盡銳攻之，累月不能下。\n\n 　　夏，閏四月，帝自將征隗囂，光祿勳汝南郭憲諫曰：「東方初定，車駕未可遠征。」乃當車拔佩刀以斷車靷。〔靷，在馬胸；音胤。〕帝不從，西至漆。〔漆縣，屬右扶風，以漆水名縣。杜佑曰：新平，漢漆縣地。〕諸將多以王師之重，不宜遠入險阻，計冘豫未決；〔冘，與猶同。〕帝召馬援問之。援因說隗囂將帥有土崩之勢，兵進有必破之狀；〔說，如字。〕又於帝前聚米為山谷，指畫形勢，開示眾軍所從道徑，往來分析，昭然可曉。帝曰：「虜在吾目中矣！」明旦，遂進軍，至高平第一，〔郡國志：高平縣有第一城。〕\n\n 　　竇融率五郡太守及羌虜小月氏等步騎數萬，〔月氏為匈奴所破，餘種西踰蔥嶺，其不能去者，保南山，號小月氏。氏，音支。〕輜重五千餘兩，〔重，直用翻。兩，音亮。〕與大軍會。是時軍旅草創，諸將朝會禮容多不肅，〔朝，直遙翻。〕融先遣從事問會見儀適。〔賢曰：猶言儀注。余謂適，當也，會見之儀各有當也。見，賢遍翻。〕帝聞而善之，以宣告百僚，乃置酒高會，待融等以殊禮。〔殊，異也，絕也；謂待之禮異絕於群臣也。〕\n\n 　　遂共進軍，數道上隴。〔上，時掌翻。〕使王遵以書招牛邯，下之，拜邯太中大夫。於是囂大將十三人、屬縣十六、〔地理志：天水郡十六縣。〕眾十餘萬皆降。囂將妻子奔西城，從楊廣，〔賢曰：西城，縣名，屬漢陽郡，一名始昌城，在今秦州上邽縣西南。余據地理志，西縣本屬隴西郡，後乃改屬漢陽。西城者，西縣城也；以西城為縣名，誤矣。明帝永平十七年方改天水為漢陽。〕而田弇、李育保上邽。〔上邽縣屬大水郡。弇，古含翻。〕略陽圍解。帝勞賜來歙，〔勞，力到翻。〕班坐絕席，在諸將之右，〔專席而坐於諸將之上，不與諸坐者並也。〕賜歙妻縑千匹。〔毛晃曰：縑，并絲繒；又絹也。〕\n\n 　　進幸上邽，詔告隗囂曰：「若束手自詣，父子相見，保無他也。若遂欲為黥布者，亦自任也。」〔謂必不歸降，如黥布云欲為帝，亦任之也。〕囂終不降，於是誅其子恂。使吳漢、岑彭圍西城，取弇、蓋延圍上邽。\n\n 　　以四縣封竇融為安豐侯，〔融封安豐、陽泉、蓼安、風四縣，皆屬廬江郡。〕弟友為顯親侯，〔郡國志：漢陽郡有顯親縣。賢曰：故城在今秦州成紀縣東南。帝置顯親縣以封友，褒顯竇氏有孝文皇后之親也。〕及五郡太守皆封列侯，〔竺曾，助義侯；梁統，成義侯；史苞，褒義侯；庫鈞，輔義侯；辛肜，扶義侯。〕遣西還所鎮。融以久專方面，懼不自安，數上書求代；〔數，所角翻；下同。〕詔報曰：「吾與將軍如左右手耳，數執謙退，何不曉人意！勉循士民，〔循，撫循也，順也。〕無擅離部曲！」〔離，力智翻。〕\n\n 　　潁川盜賊群起，寇沒屬縣，河東守兵亦叛，京師騷動。〔郡國志：潁川郡在雒陽東南五百里。河東郡在雒陽西北五百里。〕帝聞之曰：「吾悔不用郭子棋之言。」〔郭憲，字子橫。〕秋，八月，帝自上邽晨夜東馳，賜岑彭等書曰：「兩城若下，便可將兵南擊蜀虜。人苦不知足，既平隴，復望蜀。〔復，扶又翻；下同。〕每一發兵，頭須為白！」〔言苦心於軍事也，須，與鬚同，古字通用。〕\n\n 　　九月，乙卯，車駕還宮。帝謂執金吾寇恂曰：「潁川迫近京師，〔近，其靳翻。〕當以時定。惟念獨卿能平之耳，從九卿復出以憂國可也！」對曰：「潁川聞陛下有事隴、蜀，故狂狡乘間，相註誤耳。〔賢曰：狡，猾也。間，古莧翻。說文曰：註，亦誤也，音卦。〕如聞乘輿南向，〔乘，繩證翻。〕賊必惶怖歸死，〔怖，普布翻。〕臣願執銳前驅。」帝從之。庚申，車駕南征，潁川盜賊悉降。寇恂竟不拜郡，百姓遮道曰：「願從陛下復借寇君一年。」〔恂前為潁川太守，故云復借也。〕乃留恂長社，〔長社縣，屬潁川郡。應劭曰：宋人圍長葛是也；其社中樹暴長，更名長社。師古曰：長，讀如字。〕鎮撫吏民，受納餘降。〔降，戶江翻。〕\n\n 　　東郡、濟陰盜賊亦起，〔邵國志：東郡去雒陽八百餘里。濟陰郡在雒陽東八百里。濟，子禮翻。〕帝遣李通。王常擊之。以東光侯耿純嘗為東郡太守，〔東光縣屬勃海郡。賢曰：今滄州縣。〕威信著於衛地，〔東郡，衛地也。〕遣使拜太中大夫，使與大兵會東郡。東郡聞純界，盜賊九千餘人皆詣純降，大兵不戰而還；璽書復以純為東郡太守。〔璽，斯氏翻。〕戊寅，車駕還自潁川。\n\n 　　安丘侯張步將妻子逃奔臨淮，與弟弘、藍欲招其故眾，乘船入海；琅邪太守陳俊追討，斬之。\n\n 　　冬，十月，丙午，上行幸懷；十一月，乙丑，還雒陽。\n\n 　　楊廣死，隗囂窮困，其大將王捷別在戎丘，〔水經註：戎丘城在西城西北，戎溪水逕其南。〕登城呼漢軍曰：「為隗王城守者，皆必死，無二心，〔為，于偽翻。〕願諸軍亟罷，請自殺以明之。」遂自刎死。〔刎，扶粉翻。〕\n\n 　　初，帝敕吳漢曰：「諸郡甲卒但坐費糧食，若有逃亡，則沮敗眾心，〔沮，在呂翻。敗，蒲邁翻。〕宜悉罷之。」漢等貪井力攻囂，遂不能遣，糧食日少，吏士疲役，逃亡者多。岑彭壅谷水灌西城，城未沒丈餘。會王元、行巡、周宗將蜀救兵五千餘人乘高卒至，〔卒，讀日猝。〕鼓譟大呼曰：「百萬之眾方至！」漢軍大驚，未及成陳，〔呼，火故翻。陳，讀曰陣。〕元等決圍殊死戰，遂得入城，迎囂歸冀。吳漢軍食盡，乃燒輜重，引兵下隴，蓋延、耿弇亦相隨而退。〔重，直用翻。蓋，古盍翻。〕囂出兵尾擊諸營，〔尾擊，謂尋其後而擊之也。〕岑彭為後拒，諸將乃得全軍東歸；唯祭遵屯汧不退。〔汧，口堅翻。〕吳漢等復屯長安，岑彭還津鄉。於是安定、北地、天水、隴西復反為囂。〔為，于偽翻。〕\n\n 　　校尉太原溫序為囂將苟宇所獲，〔姓譜：唐叔虞之子受封於河內溫，因以命族。又郤至食采於溫，號溫季，因以為族。據序傳，序為護羌校尉，行部至襄武，為苟宇所獲。考異曰：按序傳及袁紀皆稱「序為護羌校尉」。檢西羌傳，九年方置此官，牛邯為之。又云：「邯卒，職省」，則序無緣作「護羌」，今但云校尉。〕宇曉譬數四，欲降之。序大怒，叱宇等曰：「虜何敢迫脅漢將！」因以節檛殺數人。〔檛，職瓜翻，擊也。〕宇眾爭欲殺之，宇止之曰：「此義士，死節，可賜以劍。」序受劍，銜須於口，顧左右曰：「既為賊所殺，無令須汙土！」〔汙，烏故翻。〕遂伏劍而死。從事王忠持其喪歸雒陽，詔賜以冢地，拜三子為郎。\n\n 　　十二月，高句麗王遣使朝貢，帝復其王號。〔王莽貶高句麗為侯，今復其王號。句，音如字，又音駒，又巨俱翻。〕\n\n 　　九年（癸巳、三三）\n\n 　　春，正月，潁陽成侯祭遵薨於軍，〔潁陽縣，屬潁川郡。〕詔馮異并將其營。遵為人，廉約小心，克己奉公，賞賜盡與士卒；約束嚴整，所在吏民不知有軍。取士皆用儒術，對酒設樂，必雅歌投壺。〔賢曰：雅歌，謂歌雅詩也。禮記投壺經曰：壺頸脩七寸，腹脩五寸，口徑二寸半，容斗五升。壺中實小豆焉，為其矢之躍而出也。矢以柘若棘，長二尺八寸，無去其皮，取其堅而重。投之，勝者飲不勝者，以為優劣也。〕臨終，遺戒薄葬；問以家事，終無所言。帝愍悼之尤甚，遵喪至河南，車駕素服臨之，望哭哀慟；還，幸城門，閱過喪車，涕泣不能已；喪禮成，復親祠以太牢。〔復，扶又翻；下同。〕詔大長秋、謁者、沰南尹護喪事，大司農給費。〔皇后卿曰將行，奉官也，景帝中年，更名大長秋。師古曰：秋者，收成之時，長者，恆久之義，故以為皇后官名。西都或用中人，或用士人，東都之後純用閹人矣。〕至葬，車駕復臨之；既葬，又臨其墳，存見夫人、室家。其後朝會，帝每歎曰：「安得憂國奉公如祭征虜者乎！」〔遵為征虜將軍。〕衛尉銚期曰：「陛下至仁，哀念祭遵不已，群臣各懷慚懼。」〔言帝念祭遵，屢以為言，群臣愧不如遵，各懷懼也。銚，音姚。〕帝乃止。\n\n 　　隗囂病且餓，餐糗糒，〔鄭康成曰：糗，熬大豆與米心。糖，乾飯。糗，去久翻，又丘救翻。糒，音備。〕恚憤而卒。〔恚，於避翻。卒，子恤翻。〕王元、周宗立囂少子純為王，總兵據冀。公孫述遣將趙匡、田弇助純。帝使馮異擊之。\n\n 　　公孫述遣其翼江王田戎、大司徒任滿、南郡太守程汎將數萬人下江關，〔任，音壬。〕擊破馮駿等軍，遂拔巫及夷道、夷陵，〔五年，岑彭留馮駿軍江州，分屯夷道、夷陵。巫縣亦屬南郡。〕因據荊門、虎牙，〔水經註曰：江水東歷荊門、虎牙之間。荊門山在南，上合下開，其狀似門。虎牙山在北，石壁色紅，間有白文，類牙，故以名也。此二山，楚之西塞也。賢曰：在峽州夷陵縣東南，宜都縣西北，今猶有故城基址在山上。〕棋江水起浮橋、關樓，立欑柱以絕水道，〔「關樓」，范書作「鬭樓」，猶今城上敵樓也。欑，徂官翻。叢木為柱曰欑柱，又作管翻。〕結營跨山以塞陸路，〔塞，悉則翻。〕拒漢兵。\n\n 　　夏，六月，丙戌，帝幸緱氏，登轘轅。〔緱氏縣，屬河南尹；縣有緱氏山、轘轅山、轘轅坂，並在雒陽之東南。緱，工侯翻。轘，音環。〕\n\n 　　吳漢率王常等四將軍兵五萬餘人擊盧芳將賈覽、閔堪於高柳；〔高柳縣，屬代郡。賢曰：故城在今雲州定襄縣。水經註曰：高柳在代中，其山重巒疊巘，霞舉雲高，連山隱隱，東出遼塞。〕匈奴救之，漢軍不利。於是匈奴轉盛，鈔暴日增。〔鈔，楚交翻。〕詔朱祜屯常山，王常屯涿郡，破姦將軍侯進屯漁陽，以討虜將軍王霸為上谷太守，以備匈奴。\n\n 　　帝使來歙悉監護諸將屯長安，〔監，古御翻。〕太中大夫馬援為之副。歙上書曰：「公孫述以隴西、天水為藩蔽，故得延命假息；〔息，氣息也。〕今二郡平蕩，則述智計窮矣。宜益選兵馬，儲積資糧。今西州新破，兵人疲饉，若招以財穀，則其眾可集。臣知國家所給非一，用度不足，然有不得已也！」帝然之。於是詔於汧積穀六萬斛。秋八月，來歙率馮異等五將軍討隗純於天水。\n\n 　　驃騎將軍杜茂與賈覽戰於繁時，〔賢曰：繁畤縣，屬鴈門郡，今代州縣。畤，音止。余按唐代州繁畤雖存漢縣名，然非古繁畤也。〕茂軍敗績。\n\n 　　諸羌自王莽末入居塞內，金城屬縣多為所有。隗囂不能討，因就慰納，發其眾與漢相拒。司徒掾班彪上言：〔續漢志：司徒掾屬三十一人，掾比三百石，屬比二百石。〕「今涼州部皆有降羌。〔降，戶江翻。〕羌胡被髮左衽，而與漢人雜處，習俗既異，言語不通，數為小吏黠人所見侵奪，窮盡無聊，故致反叛。夫蠻夷寇亂，皆為此也。〔被，皮義翻。處，昌呂翻。數，所角翻。黠，下八翻。為，于偽翻。〕舊制，益州部置蠻夷騎都尉，〔武帝開西南夷，置一都尉。〕幽州部置領烏桓校尉，涼州部置護羌校尉，皆持節領護，〔應劭曰：漢官，護烏桓、護羌校尉，比二千石，擁節；長史一人，司馬二人，皆六百石。校，戶教翻。〕治其怨結，〔治，直之翻。〕歲時巡行，〔行，下孟翻。〕問所疾苦。又數遣使譯，通導動靜，使塞外羌夷為吏耳目，州郡因此可得警備。今宜復如舊，以明威防。」帝從之。以牛邯為護羌校尉。\n\n 　　盜殺陰貴人母鄧氏及弟訢。〔訴，許斬翻。〕帝甚傷之，封貴人弟就為宣恩侯。〔帝追爵貴人父陛為宣恩哀侯，以就嗣哀侯。後漢舊制，惟皇后父封侯。貴人未正位中宮而追爵其父，非舊也。〕復召就兄侍中興，欲封之，置印綬於前。興固讓曰：「臣未有先登陷陳之功，〔復，扶又翻。陳，讀曰陣。〕而一家數人，並蒙爵士，令天下觖望，〔賢曰：觖，音羌志翻。前書音義曰：觖，猶冀也，一音決，猶望之也。〕誠所不願！」帝嘉之，不奪其志。貴人問其故，興曰：「夫外戚家苦不知謙退，嫁女欲配侯王，取婦眄睨公主，〔取，讀曰娶。〕愚心實不安也。富貴有極，人當知足，夸奢益為觀聽所譏。」貴人感其言，深自降挹，〔以器俯而取水曰挹，人之謙下者亦曰挹。〕卒不為宗親求位。〔卒，子恤翻。為，于偽翻。〕\n\n 　　帝召寇恂還，以漁陽太守郭伋為潁川太守。伋招降山賊趙宏、召吳等數百人，皆遣歸附農；〔附農者，附於農籍也。召，讀曰邵。〕因自劾專命，〔賢曰：謂擅放降賊也。劾，戶概翻。〕帝不以咎之。後宏、吳等黨與聞伋威信，遠自江南，或從幽、冀，不期俱降，駱驛不絕。\n\n 　　莎車王康卒，弟賢立，攻殺拘彌、西夜王，〔拘彌，即前漢之杅冞。唐曰寧彌。西夜國，去雒陽萬四千四百里。〕而使康兩子王之。〔王，于況翻。〕\n\n 　　十年（甲午、三四）\n\n 　　春，正月，吳漢復率捕虜將軍王霸等四將軍六萬人出高擊賈覽，〔復，扶又翻。〕匈奴數千騎救之，連戰平城下，〔平城縣，屬鴈門郡。〕破走之。\n\n 　　夏陽節侯馮異等〔馮異傳云：封異陽夏侯。賢曰：夏，音賈。馬武傳末列二十八將官位姓名，曰夏陽侯馮異。陽夏縣屬淮陽郡，夏陽屬左馮翊，未知孰是。夏陽之夏，戶雅翻。〕與趙匡、田弇戰且一年，皆斬之。隗純未下，諸將欲且還休兵，異固持不動，共攻落門，〔天水冀縣有落門聚，有落門山。賢曰：在今渭州隴西縣東南。〕未拔。夏，異薨於軍。\n\n 　　秋，八月，己亥，上幸長安。\n\n 　　初，隗囂將安定高峻擁兵據高平第一，〔帝之上隴也，遣馬援招降峻，及吳漢等軍退，峻亡歸故營，復助囂拒隴坻。〕建威大將軍取弇等圍之，一歲不拔。帝自將征之，寇恂諫曰：「長安道里居中，〔賢曰：從雒陽至高平，長安為中。〕應接近便，安定、隴西必懷震懼；此從容一處，可以制四方也。〔從，千容翻。〕今士馬疲倦，方履險阻，非萬乘之固也。前年潁川，可為至戒。」帝不從，進【章：十二行本「進」上有「戊戌」二字；乙十一行本同；孔本同；張校同。】幸汧。峻猶不下，帝遣寇恂往降之。〔降，戶江翻；下同。〕恂奉璽書至第一，峻遣軍師皇甫文出謁，辭禮不屈；恂怒，將誅之。諸將諫曰：「高峻精兵萬人，率多強弩，西遮隴道，連年不下，今欲降之而反刃其使，〔使，疏吏翻。〕無乃不可乎﹖」恂不應，遂斬之，遣其副歸告峻曰：「軍師無禮，已戮之矣！欲降，急降；不欲，固守！」峻惶恐，即日開城門降。諸將皆賀，因曰：「敢問殺其使而降其城，何也﹖」恂曰：「皇甫文，峻之腹心，其所取計者也。今來，辭意不屈，必無降心。全之則文得其計，殺殺之亡其膽，〔謂文死則峻亡其膽也。〕是以降耳。」諸將皆曰：「非所及也！」\n\n 　　冬，十月，來歙與諸將仄破落門，周宗、行巡、苟宇、趙恢等將隗純降，王元奔蜀。徒諸隗於京師以東。〔隗純降而徒其族，以其西州強宗，恐其後復能為變也。〕後隗純與賓客亡入胡，至武威，捕得，誅之。\n\n 　　先零羌與諸種寇金城、隴西，〔零，音憐。種，章勇翻。〕來歙率蓋延等進擊，大破之，〔蓋，古盍翻。〕斬首虜數千人。於是開倉廩以賑飢乏，隴右遂安，而涼州流通焉。〔涼州諸郡至京師，皆須度隴。隴右安，則涼州之路流通。〕\n\n 　　十一年（乙未、三五）\n\n 　　春，三月，己酉，帝幸南陽，〔考異曰：帝紀：「己酉，幸南陽，庚午，車駕還宮。」上有「二月己卯」。袁紀：「三月己酉，幸南陽。」以長曆考之，二月壬申朔，己卯八日也。己酉、庚午，皆在三月。蓋帝紀「己酉」上脫「三月」字。今從袁紀。〕還幸章陵；庚午，車駕還宮。\n\n 　　岑彭屯津鄉，數攻田戎等，不克。〔數，所角翻。〕帝遣吳漢率誅虜將軍劉隆等三將，發荊州兵凡六萬餘人、騎五千匹，與彭會荊門。彭裝戰船數千【章：十二行本「千」作「十」；乙十一行本同。】艘，〔艘，蘇遭翻。〕吳漢以諸郡棹卒多費糧穀，欲罷之；〔棹卒，持棹行船者也。〕彭以為蜀兵盛，不可遣，上書言狀。帝報彭曰：「大司馬習用步騎，不曉水戰，荊門之事，一由征南公為重而已。」〔彭為征南大將軍，故稱為征南公。〕\n\n 　　閏月，岑彭令軍中募攻浮橋，先登者上賞。於是偏將軍魯奇應募而前，時東風狂急，魯奇船逆流而上，直衂浮橋，〔上，時掌翻。〕而欑柱有反把鉤，〔反杷鉤者，既鉤住敵船，使不得退，又逆拒之使不得進也。〕奇船不得去；奇等乘勢殊死戰，因發炬焚之，風怒火盛，橋樓崩燒。岑彭悉軍順風並進，所向無前，蜀兵大亂，溺死者數千人，斬任滿，生獲程汎，而田戎走保江州。\n\n 　　彭上劉隆為南郡太守；〔先以隆 守南郡而上奏也。上，時掌翻。〕自率輔威將軍臧宮、驍騎將軍劉歆長驅入江關。〔華陽國志：巴、楚相攻，故置江關，舊在赤甲城，後移在江州南岸，對白帝城。 故城在今夔州魚復縣南，即古捍關也。杜佑曰：巴山縣，古扞關。如此則別是一處。〕令軍中無得虜掠，所過百姓皆奉牛酒迎勞，彭復讓不受；〔勞，力到翻。復， 扶又翻。〕百姓大喜，爭開門降。〔降，戶江翻。〕詔彭守益州牧，所以郡輒行太守事，彭若出界，即以太守號付後將軍。〔後將軍者，將兵繼彭後而進者也。〕選官屬守州中長吏。\n\n 　　彭到江州，以其城固糧多，難卒拔，〔卒，讀曰猝。〕留馮駿守之； 自引兵乘利直指墊江，攻破平曲，〔賢曰：墊江，縣名，屬巴郡，今忠州縣也。按宋白續通典：忠州墊江縣本後漢臨江縣地，後魏恭帝分臨江置墊江縣。合州石鏡 縣，本漢墊江縣，凡合州管下諸縣，皆漢墊江地也。墊，音徒協翻。平曲，地闕。〕收其米數十萬石。吳漢留夷陵，裝露橈繼進。〔爾雅曰：懢謂之橈。露橈，謂露懢在外，人在船中。橈，音饒。〕\n\n 　　夏，先零羌寇臨洮。〔臨洮縣，屬隴西郡。零，音憐。洮，音韜。〕來歙薦馬援為隴西太守，〔郡國志：隴西郡，在雒陽西二千二百二十里。〕擊先零羌，大破之。\n\n 　　公孫述以王元為將軍，使與領軍環安拒河池。〔姓譜：環，姓也，楚環列尹之後；又楚有賢者環淵。河池縣，屬武都郡。〕六月，來歙與蓋延等進攻元、安，大破之，遂克下辨，〔辨，皮莧翻。〕乘勝遂進。蜀人大懼，使刺客刺歙，未殊，〔未殊，謂未絕也。客刺，七亦翻。〕馳召蓋延。延見歙，因伏悲哀，不能仰視。歙叱叱延曰：「虎牙何敢然！〔延為虎牙大將軍，故以虎牙稱之。〕今使者中刺客，無以報國，〔中，竹仲翻；下同。〕故呼巨卿，欲相屬以軍事，〔蓋延，字巨卿。屬，之欲翻。〕而反效兒女子涕泣乎！刃雖在身，不能勒兵斬公邪！」延收淚強起，受所誡。〔強，其兩翻。〕歙自書表曰：「臣夜人定後，〔日入而群動息，故甲夜謂之人定。〕為何人所賊傷，中臣要害。〔何人，謂不佑何人也。〕臣不敢自惜，誠恨奉職不稱，以為朝廷羞。〔稱，尺證翻。〕夫理國以得賢為本，太中大夫段襄，骨鯁可任，〔賢曰：骨鯁，謂正直也。說文曰：鯁，魚骨也；食骨留咽中為鯁。〕願陛下裁察。又臣兄弟不肖，終恐被罪，陛下哀憐，數賜教教督。」〔被，皮義翻。數，所角翻。〕投筆抽刃而絕。〔凡為人所刺者，刃在身猶未死，抽刃則氣絕矣。〕帝聞，大驚，省書攬涕；〔省，悉景翻。〕以揚武將軍馬成守中郎將代之。歙喪還洛陽，乘輿縞素臨弔，送葬。〔乘，繩證翻。〕\n\n 　　趙王良從帝送歙喪還，入夏城門，〔雒陽十二城門，夏門位在亥。〕與中郎將張邯爭道，叱邯旋車；又詰責門候，〔百官志：城門校尉掌雒陽十二城門，每門候一人。邯，戶甘翻。〕使前走數十步。司隸校尉鮑永劾奏「良無藩臣禮，大不敬。」良尊戚貴重，而永劾之，〔劾，戶概翻，又戶得翻。〕朝廷肅然。永辟扶風鮑恢為都官從事，〔百官志：司隸校尉從事史十二人，都官從事，主察舉日官犯法者。蔡質漢儀曰：都官主雒陽朝會，與三府掾同。〕恢亦抗直，不避強禦。帝常曰：「貴戚且斂手以避二鮑。」\n\n 　　永行縣到霸陵，〔司隸校尉，主三河，三甫、弘農。霸陵縣，屬京兆。行，下孟翻。〕路經更始墓，下拜，哭盡哀而去；西至扶風，椎牛上苟諫冢。〔苟諫保護鮑永事見三十六卷更始二年。上，時掌翻。〕帝聞之，意不平，問公卿曰：「奉使如此，何如﹖」〔武帝置十三州刺史，皆部使者也。司隸今出所部，故言奉使。使，疏吏翻。〕太中大夫張湛對曰：「仁者，行之宗，忠者，義之主也；仁不遺舊，忠不忘君，行之高者也。」〔行，下孟翻。〕帝意乃釋。\n\n 　　帝自將征公孫述；秋七月，次長安。\n\n 　　公孫述使其將延岑、呂鮪、王元、公孫恢悉兵拒廣漢及資中，〔廣漢縣，屬廣漢郡。賢曰：資中，縣名，屬犍為郡，其地在今資州資陽縣。宋白曰：資州諸縣，皆漢資中地；盤石縣，資州治所，漢資中故城也。〕又遣將侯丹率二萬餘人拒黃石。〔賢曰：即黃石灘也。水經註曰：江水自涪陵東出百里而屆于黃石。在今涪州涪陵縣。杜佑曰：今謂之橫石灘。〕岑彭使臧宮將降卒五萬，從涪水上平曲，拒延岑，〔涪，音浮，杜佑音符。水經：涪水出廣漢屬國剛氏道徼外，東南流逕涪縣北，又東南逕鼦竹縣北，即臧宮遡涪至平陽鄉之地。涪水又東南與建始水合。水發平洛郡西溪，西南流，屈而東西流。意此即平曲也。上，時掌翻。〕自分兵浮江下還江州，泝都江而上，〔賢曰：都江，成都江也。宋白曰：郫江，一名都江，一名成都江。〕襲擊侯丹，大破之；因晨夜倍道兼行二千餘里，徑拔武陽。〔賢曰：武陽縣，屬犍為郡， 故城在今隆州隆山縣東也；又曰：故城在今眉州。劉昫曰：唐陵州仁壽縣，漢武陽縣地；或曰：今眉州眉山彭山縣，本漢武陽縣地。杜佑曰：漢武陽縣故城，在嘉州 綏山縣東。〕使精騎馳擊廣都，去成都數十里，〔賢曰：廣都，縣名，屬蜀郡，故城在今益州成都東南。宋白曰：蜀志，漢元朔二年置廣都縣；隋仁壽元年，避煬帝 諱，改為雙流；唐龍朔三年，析雙流縣，又置廣都縣於舊縣南一十二里。〕勢若風雨，所至皆奔散。初，述聞漢兵在平曲，故遣大兵逆之。及彭至武陽，繞出延岑軍後，蜀地震駭。述大驚，以杖擊地曰：「是何神也！」\n\n 　　延岑盛兵於沅水。〔帝紀作「沈水」，此作「沅」，承臧宮傳之誤也。賢曰：水經註曰：沈水出廣漢縣，下入涪水。本或作「沉水」及「沅水」者，並非。余據今潼川府通泉縣北有沈水。〕臧宮眾多食少，轉輸不至，降者皆欲散畔郡邑，復更保聚，觀望成敗。〔復，扶又翻。〕宮欲引還，恐為〔音去聲。〕所友；〔賢曰：反，音翻。〕會帝遣謁者將兵詣岑彭，有馬七百匹，宮矯制取以自益，晨夜進兵，多張旗幟，登山鼓譟，右步左騎，〔幟，昌志翻。騎，奇寄翻。〕挾船而引，呼聲動山谷。岑不意漢軍卒至，〔呼，火故翻。卒，讀曰猝。〕登山望之，大震恐，宮因縱擊，大破之，斬首溺死者萬餘人，水為之濁。〔為，于偽翻。〕延岑奔成都，其眾悉降，〔降，戶江翻。〕盡獲其兵馬珍寶。自是乘勝追北，〔賢曰：人好陽而惡陰，北方幽陰之地，故軍敗者皆調之北。史記樂書曰：北者，敗也，近代音北為背，失其指矣。〕降者以十萬數。軍至陽鄉，〔臧宮傳作「平陽鄉」，此逸「平」字。水經註曰：臧宮泝涪至平陽，公孫述將王元降，遂拔綿竹。涪水經綿竹縣北，則平陽鄉當在綿竹縣界。〕王元舉眾降。\n\n 　　帝與公孫述書，陳言禍福，示以丹青之信。述省書太息，以示所親。太常常少、光祿勳張降皆勸述降。述曰：「廢興，命也，豈有降天子哉！」左右莫敢復言。少、隆皆以憂死。〔省，悉景翻。少，詩照翻。復，扶又翻。〕\n\n 　　帝还自长安。\n\n 　　冬，十月，公孫述使刺客詐為亡奴，降岑彭，夜，刺殺彭；〔刺殺之刺，七亦翻。〕太中大夫監軍鄭興領其營，以俟吳漢至而授之。彭持軍整齊，秋豪無犯。邛穀王任貴聞彭威信，數千里遣使迎降；〔任貴降述事見四十卷元年。邛，渠恭翻。任，音壬。〕會彭已被害，〔被，皮義翻。〕帝盡以任貴所獻賜彭妻子。蜀人為立廟祠之。〔為，于偽翻。〕\n\n 　　馬成等破河池，遂平武都。〔郡國志：武都郡在雒陽西一千九百里。〕先零諸種羌數萬人，屯聚寇鈔，拒浩亹隘。〔零，音憐。種，章勇翻。鈔，楚交翻。浩亹，音浩門。〕成與馬援深入討擊，大破之，徙降羌置天水、隴西、扶風。\n\n 　　是時，朝臣以金城破羌之西，〔破羌縣屬金城郡。賢曰：故城在今鄯州湟水縣西。宋白曰：湟水縣本漢破羌縣地，後魏得羌地，於此置西都縣；隋改為湟水。〕塗遠多寇，議欲棄之。馬援上言：「破羌以西，城多堅牢，易可依固；〔易，以豉翻。〕其田土肥壤，〔賢曰：無塊曰壤。〕灌溉流通。知令羌在【張：「在」作「有」。】湟中，則為害不休，不可棄也。」帝從之。民歸者三千餘口，援為置長吏，繕城郭，〔為，于偽翻。長，知兩翻。〕起塢候，〔字林曰：塢，小障也，字或作「嗚」，一古翻。〕開溝洫，〔洫，況域翻。〕勸以耕牧，郡中樂業。〔樂，音洛。〕又招撫塞外氐、羌，皆來降附，援奏復其侯王君長；帝悉從之。乃罷馬成軍。\n\n 　　郭伋為并州牧，過京師，〔過，古禾翻。〕帝問以得失，伋曰：「選補眾職，當簡天下賢俊，不宜專用南陽人。」是時在位多鄉曲故舊，故伋言及之。 \n",
    "资治通鉴第四十三卷-汉纪三十五": "　　汉纪三十五　起柔兆涒滩，尽柔兆敦牂，凡十一年。\n\n 　　世祖光武皇帝中之下\n\n 　　建武十二年（丙申、三六）\n\n 　　春，正月，吳漢破公孫述將魏黨、公孫永於魚涪津，〔續漢書曰：犍為郡南安縣有魚涪津，在縣北，臨大江。南中志曰漁涪津廣數百步。涪，音浮。〕遂圍武陽。述遣子伲史興救之，漢迎擊，破之，因入犍為界；諸縣皆城守。詔漢直取廣都，據其心腹。漢乃進軍攻廣都，拔之，〔武帝元朔二年，置廣都縣，屬蜀郡。〕遣輕騎燒成都市橋。〔賢曰：市橋，即七星橋之一橋也。李膺益州記，沖星橋，舊市橋也，在今成都縣西南四里。水經註：成都中，兩江有七橋，西南石牛門外曰市橋。〕公孫述將帥恐懼，日夜離叛，述雖誅滅其家，猶不能禁。〔將，即亮翻。帥，所類翻。〕帝，必欲降之，〔降，戶江翻；下同。〕又下詔諭述曰：「勿以來歙、岑彭受害自疑，〔二人受害，見上卷上年。歙，許及翻。〕今以時自詣，則宗族完全。詔書手記，不可數得。」〔數，所角翻。〕述終無降意。\n\n 　　秋，七月，馮駿拔江州，獲田戎。\n\n 　　帝戒吳漢曰：「成都十餘萬眾，不可輕也。但堅據廣都，待其來攻，勿與爭鋒。若不敢來，公轉營迫之，須其力疲，乃可擊也。」漢乘利，遂自將步騎二萬進逼成都；去城十餘里，阻江北【張：「北」下脫「為」字。】營，作浮橋，使副將武威將軍劉尚將萬餘人屯於江南，為營相去二十餘里。帝聞之大驚，讓漢曰：「比敕公千條萬端，何意臨事勃亂！〔比，毗至翻。千條萬端，言詳細也。勃，與悖同。〕既輕敵深入，又與尚別營，事有緩急，不復相及。〔復，扶又翻。〕賊若出兵綴公，以大眾攻尚，尚破，即敗矣。幸無他者，〔言幸而無他虞，不至敗也。〕急引兵還廣都。」詔書未到，九月，述果使其大司徒謝豐、執金吾袁吉將眾十許萬，〔十許萬者，約言之也。〕分為二十餘營，出攻漢，使別將將萬餘人劫劉尚，令不得相救。漢與大戰一日，兵敗，走入壁，豐因圍之。漢乃召諸將厲之曰：〔厲，勉也。毛晃曰：勉厲之厲，有修飾表起之意。〕「吾與諸君踰越險阻，轉戰千里，遂深入敵地，至其城下。而今與劉尚二處受圍，勢既不接，其禍難量；〔量，音良。〕欲潛師就尚於江南，并兵禦之。若能同心一力，人自為戰，大功可立；如其不然，敗必無餘。成敗之機，在此一舉。」諸將皆曰：「諾」於是饗士秣馬，閉營三日不出，乃多樹旛旗，使煙火不絕，夜，銜枚引兵與劉尚合軍。豐等不覺，明日，乃分兵拒水北，自將攻江南。漢悉兵迎戰，自旦至晡，〔日加申為晡；奔謨翻。〕遂大破之，斬豐、吉。於是引還廣都，留劉尚拒述，具以狀上，〔上，時掌翻。〕而深自譴責。帝報曰：「公還廣都，甚得其宜，述必不敢略尚而擊公也。〔賢曰：略，猶過也。〕若先攻尚，公從廣都五十里悉步騎赴之，適當值其危困，破之必矣！」自是漢與述戰於廣都、成都之間，八戰八克，遂軍于其郭中。〔成都郭中也。〕\n\n 　　臧宮拔鼦竹，破涪城，〔涪縣，屬廣漢郡。賢曰：涪城，今鼦竹縣。宋白曰：鼦州巴西縣本漢涪縣。〕斬公孫恢；〔恢，述弟也。〕復攻拔繁、郫，與吳漢會於成都。〔賢曰：繁，縣名，屬蜀郡。繁，江名，因以為縣名，故城在今益州新繁縣北。郫，縣名，屬蜀郡，故城在今益州郫縣北。郫，音皮。〕\n\n 　　李通欲避權勢，乞骸骨；積二歲，帝乃聽上大司空印綬，〔上，時掌翻。〕以特進奉朝請。後有司奏封皇子，帝感通首創大謀，〔事見三十八卷王莽地皇三年。〕即日，封通少子雄為召陵侯。〔召，讀與邵同。〕\n\n 　　公孫述困急，謂延岑曰：「事當奈何﹖」岑曰：「男兒當死中求生，可坐窮乎！財物易聚耳，〔易，以鼓翻。〕不宜有愛。」述乃悉散金帛，募敢死士五千餘人以配岑。岑於市橋偽建旗得出。漢軍餘七日糧，除具船，欲遁去；蜀郡太守南陽張堪聞之，〔時成都未破，先署蜀郡太守以招懷蜀人。〕馳往見漢，說述必敗、不宜退師之策。〔說，如字〕漢從之，乃示弱以挑敵。\n\n 　　冬，十一月，臧宮軍咸陽門；〔臧宮傳作「咸門」。賢曰：成都城北面東頭門。此衍「陽」字。「東」，或作「西」。〕戊寅，述自將數萬人攻漢，使延岑拒宮。大戰，岑三合三勝，自旦及日中，軍士不得食，並疲。漢因使護軍高午、唐邯將銳卒數萬擊之，〔邯，戶甘翻。〕述兵大亂；高午奔陳刺述，〔陳，讀曰陣。刺，七亦翻。〕洞胸角馬，左右輿入城。述以兵屬延岑，〔屬，之欲翻。〕其夜，死；明旦，延岑以城降。〔降，戶江潘。〕辛巳，吳漢夷述妻子，盡滅公孫氏，并族延岑，遂放兵大掠，焚述宮室。帝聞之怒，以譴漢。又讓劉尚曰：「城降三日，吏民從服，孩兒、老母，口以萬數，一旦放兵縱火，聞之可為酸鼻。尚宗室子孫，更嘗吏職，〔更，工衡翻。〕何忍行此！仰視天，俯視地，觀放麑、啜羹，二者孰仁﹖〔韓子曰：孟孫獵得麑，使秦西巴持之。其母隨而呼，秦西巴不忍，放而與其母。孟孫怒而逐西巴；既而復之，使傅其子。戰國策曰：樂羊為將，為魏文侯攻中山。中山之君烹其子而遺之羹，樂羊坐於幕下而啜之，盡一杯。文侯謂褚師贊曰：「樂羊以我故而食其子之肉。」答曰：「子且食之，其誰不食！」既拔中山，文侯賞其功而疑其心。〕良失斬將弔民之義也！」〔將，即亮翻。〕\n\n 　　初，述徵廣漢李業為博士，業固稱疾不起。〔業，平帝兀始中除為郎，會王莽居攝，以病去官，杜門不應州郡之命。王莽以業為酒士，病不之官，遂隱藏山谷，絕匿名迹。夫既不仕於莽，其肯為述起乎！〕述羞不能致，使大鴻臚尹融奉詔命以劫業，「若起則受公侯之位，不起賜以毒酒。」融譬旨曰：「方今天下分崩，孰知是非，而以區區之身試於不測之淵乎！朝廷貪慕名德，曠官缺位，于今七年，四時珍御，不以忘君；〔珍御，謂食珍之供進者。〕宜上奉知己，下為子孫，〔為，于偽翻；下同。〕身名俱全，不亦優乎！」業乃歎曰：「古人危邦不入，亂邦不居，〔論語載孔子之言也。〕為此故也。君子見危授命，〔論語載子張言也。〕何乃誘以高位重餌哉！」〔誘，音酉。〕融曰：「宜呼室家計之」業曰：「丈夫斷之於心久矣，〔斷，丁亂翻。〕何妻子之為！」遂飲毒而死。述恥有殺賢之名，遣使弔祠，賻贈百匹，業子翬逃，辭不受。〔翬，音暉。〕述又聘巴郡譙玄，〔姓譜：曹大夫食采於譙，因氏焉。玄，平帝元始四年為繡衣使者，分行天下，觀省風俗。會莽居攝，棄使者車，歸家隱遁。〕玄不詣；亦遣使者以毒藥劫之，太守自詣玄廬，勸之行，玄曰：「保志全高，死亦奚恨！」遂受毒藥。玄子瑛泣血叩頭於太守，願奉家錢千萬以贖父死，太守為請，〔為，于偽翻。〕述許之。述又徵蜀邵王皓、王嘉，〔平帝時，皓為美陽令，嘉為郎。王莽篡位，並棄官西歸。〕恐其不至，先擊其妻子，使者謂嘉曰：「速裝，妻子可全。」對曰：「犬馬猶識主，況於人乎！」〔言身為漢臣，豈不念故主乎！〕王皓先自刎，以首付使者。〔刎，武粉翻。〕述怒，遂誅皓家屬。王嘉聞而嘆曰：「後之哉！」乃對使者伏劍而死。犍為費貽不肯仕述，漆身為癩，陽狂避之。〔犍，居言翻。費，音祕，又父沸翻。〕同郡任永、馮信皆託青盲以辭徵命。〔青盲者，其瞳子不精明，不能睹物。任，音壬。〕帝既平蜀，詔贈常少為太常，張隆為光祿勳。〔少、隆死見上卷上年。〕譙玄已卒，祠以中牢，〔師古曰：中牢，即少牢，謂羊、豕也。〕敕所在還其家錢，而表李業之闆。徵費貽、任永、馮信，會永、信病卒，獨貽仕至合浦太守。〔郡國志：合浦郡，在雒陽南九千一百九十一里。〕上以述將程烏、李育有才幹，皆擢用之。於是西土咸悅，莫不歸心焉。\n\n 　　初，王莽以廣漢文齊為益州太守，〔郡國志：益州郡，在雒陽西五千五百里。〕齊訓農治兵，〔治，直之翻。〕降集群夷，甚得其和。〔降，戶江翻；下同。〕公孫述時，六固守拒險，述拘其妻子，許以封侯，齊不降。聞上即位，間道遣使自聞。〔間，古莧翻。使，疏吏翻。〕蜀平，徵為鎮遠將軍，封成義侯。\n\n 　　十二月，辛卯，揚武將軍馬成行大司空事。\n\n 　　是歲，參狼羌與諸種寇武都，〔參狼羌，無弋爰劍之後也。爰劍孫邛，將其種人南出賜支河曲之西數千里，其後子孫分別，各自為種：或為氂牛種，越巂羌是也；或為白馬種，廣漢羌是也；或為參狼種，武都羌是也。爰劍曾孫忍及弟舞留湟中，是為湟中諸種羌。種，章勇翻。〕隴西太守馬援擊破之，降萬餘人，於是隴右清靜。援務開恩信，寬以待下，任吏以職，但總大體，而賓客故人日滿其門。諸曹寺白外事，援輒曰：「此丞、掾之任， 何足相煩！〔百官志：郡守有丞一人，有諸曹掾、史。有功曹史，主選署功勞；有五官掾，署功曹及諸曹事；其餘有議曹、法曹、賊曹、決曹、金曹、倉曹等。掾， 俞絹翻。〕頗哀老子，使得遨遊，若大姓侵小民，黠吏不從令，〔黠，下八翻。〕此乃太守事耳。」傍縣嘗有報讎者，吏民驚言羌反，百姓奔入城，狄道長詣門，請 閉城發兵。〔賢曰：狄道縣，屬隴西郡，今蘭州縣。余據隴西郡治狄道，故得詣門白太守。長，知兩翻。〕援時與賓客飲，大笑曰：「虜何敢復犯我！曉狄道長，歸 守寺舍。〔賢曰：曉，喻也。寺舍，官舍也。〕良怖急者，可牀下伏！」〔怖，普布翻。〕後稍定，邵中服之。\n\n 　　詔：「邊吏力不足戰則守，追虜料敵，不拘以逗留法。」〔賢曰：漢法，軍行逗留畏譩者斬。追虜或近或遠，量敵進退，不拘以軍法，直取勝敵為務。〕\n\n 　　山桑節侯王常、牟平烈侯取況、東光成侯取純皆薨。〔諡法：好廉自克曰節；有功安民曰烈。賀琛曰：佐相克終曰成；惇龐淳固曰成。〕況疾病，乘輿數自臨幸，復以弇弟廣、舉並為中郎將。〔乘，繩證翻。數，所角翻。復，扶又翻。〕弇兄弟六人，〔弇、舒、國、廣、舉、霸，兄弟六人。〕皆垂青紫，省侍醫藥，〔省，悉景翻。〕當世以為榮。\n\n 　　盧芳與匈奴、烏桓連兵，數寇邊。帝遣驃騎大將軍杜茂等將兵鎮守北邊，治飛狐道，〔治飛狐道以通趙、魏應援北邊之兵。〕築亭障，修烽燧，凡與匈奴、烏桓大小數十百戰，終不能克。\n\n 　　 上詔竇融與五郡太守入朝。融等奉詔而行，官屬賓客相隨，駕乘千餘兩，馬牛羊被野。〔乘，繩證翻。兩，音亮。被，皮義翻。〕既至，詣城門，上印綬。〔上，時 掌翻。〕詔遣使者還侯印綬，引見，賞賜恩寵，傾動京師。尋拜融冀州牧。〔冀州部魏郡、鉅鹿、常山、中山、信都、河間、清河、趙國、勃海。〕又以梁統為太中大夫，姑臧長孔奮為武都郡丞。姑臧在河西最為富饒，〔姑臧縣，屬武威郡。劉昫曰：姑臧縣，秦月氏戎所處，匈奴名蓋藏城，語訛為姑臧城。長，知兩翻。〕天下未定，士多不修檢操，居縣者不盈數月，輒致豐積；奮在職四年，力行清潔，為眾所笑，以為身處脂膏不能自潤。〔說文：戴角者脂，無角者膏。處，昌呂翻。〕及從融入朝，諸守、令財貨連穀，彌竟川澤；〔穀，古谷翻。〕唯奮無資，單車就路，帝以是賞之。\n\n 　　帝以睢陽令任延為武威太守，〔睢，音雖。任，音壬。〕帝親見，戒之曰：「善事上官，無失名譽。」延對曰：「臣聞忠臣不和，和臣不忠。〔考異曰：延傳作「忠臣不私，私臣不忠」，按高峻小史作「忠臣不和，和臣不忠」，意思為長，又與上語相應。今從之。〕履正奉公，臣子之節；上下雷同，非陛下之福。〔曲禮曰：毋雷同。鄭氏註曰：雷之發聲，物無不同時應者；人之言當各由己，不當然也。〕善事上官，臣不敢奉詔。」帝歎息曰：「卿言是也！」\n\n 　　十三年（丁酉、三七）\n\n 　　春，正月，庚申，大司徒侯霸薨。\n\n 　　戊子，詔曰：「郡國獻異味，其令太官勿復受！〔百官志、太官令一人，秩六百石，掌御膳飲食。復，扶又翻。〕遠方口實所以薦宗廟，自如舊制。」〔漢官儀曰：口實，膳羞之事也。〕時異國有獻名馬者，日行千里，又進寶劍，價值百金。詔以劍 賜騎士，馬駕鼓車。〔輿服志：乘輿法駕後有金鉦、黃鉞、黃門鼓車。〕上雅不喜聽音樂，〔喜，許既翻。〕手不持珠玉。嘗出獵，車駕夜還，上東門候汝南郅惲拒關 不開。〔賢曰：上東門，洛陽城東面北頭門也。惲，於粉翻。〕上令從者見面於門間，〔見，賢遍翻。〕惲曰：「火明遼遠。」遂不受詔。上乃回，從東中門入， 〔賢曰：東面中門也。〕明日，惲上書諫曰：「昔文王不敢槃于遊田，以萬民惟正之供。〔尚書無逸之辭。槃，樂也。〕而陛下遠獵山林，夜以繼晝，其如社稷宗廟何！」書奏，賜惲布百匹，貶東中門候為參封尉。〔雒陽十二城門，每門候一人，秩六百石。參封縣，屬琅邪郡。〕\n\n 　　二月，遣捕虜將軍馬武屯虖沱河以備匈奴。〔虖，讀曰呼。〕\n\n 　　盧芳攻雲中，久不下。其將隨昱留守九原，欲脅芳來降；芳知之，與十餘騎亡入匈奴，其眾盡歸隨昱，昱乃詣闕降。詔拜昱五原太守，封鐫胡侯。〔鐫，子全翻。〕\n\n 　　朱祜奏：「古者人臣受封，不加王爵。」丙辰，詔長沙王興、真定王得、河間王邵、中山王茂皆降爵為侯：〔高帝封諸侯王，其子孫無有與漢俱存亡者。文帝封梁王、城陽、菑川，景帝封河間、長沙、中山、常山、昭帝封廣陽、廣陵、高密，此數國至王莽篡漢而廢。但封長沙、真定、河間、中山者，與帝同出於景帝也。長沙，舂陵之大宗；真定，常山王憲之後改封者，今復降篾為侯，以服屬已疏也。〕丁巳，以趙王良為趙公，太原王章為齊公，魯王興為魯公。〔良，帝叔父；章、興，帝兄子也。〕是時，宗室及絕國封侯者凡一百三十七人。富平侯張純，安世之四世孫也，歷王莽世，以敦謹守約保全前封；建武初，先來詣闕，為侯如故。於是有司奏：「列侯非宗室不宜復國。」上曰：「張純宿衛十有餘年，其勿廢！」更封武始侯，食富平之半。〔賢曰：武始縣，屬魏郡；富平縣，屬平原郡。〕\n\n 　　庚午，以紹嘉公孔安為宋公，承休公姬常為衛公。〔平帝元始四年，改紹嘉公曰宋公，承休公曰鄭公，今又改鄭曰衛。〕\n\n 　　三月，章未，以沛郡太守韓歆為大司徒。〔郡國志，沛郡在雒陽東南一千二百里。〕\n\n 　　丙子，行大司空馬成復為揚武將軍。\n\n 　　吳漢自蜀振旅而還，至宛，〔宛，於元翻。〕詔過家上冢，賜穀二萬斛；〔上，時掌翻。〕夏四月，至京師。於是大饗將士、功臣，增邑更封〔更，工衡翻。〕凡三百六十五人，其外戚、恩澤封者四十五人。定封鄧禹為高密侯，食四縣；〔禹食昌安、夷安、淳于、高密四縣。賢曰：高密，國名，今密州縣。余據西漢以高密為王國，東漢為侯國，屬北海國，賢所云蓋侯國也。〕李通為固始侯；賈復為膠東侯，食六縣；〔固始侯國，屬汝南郡；故寢縣也，帝更名。史記正義曰：孫叔敖以寢丘土寢薄，取為封邑。李通又慕叔敖受邑，光武嘉之，改名困始。膠東，西漢以為王國，帝以為侯國，併屬北海，食郁秩、壯武、下密、即墨、挺胡、觀陽，凡六縣。〕餘各有差。已歿者益封其子孫，或更封支庶。\n\n 　　帝在兵間久，厭武事，且知天下疲耗，思樂息肩，自隴、蜀平後，非警急，未嘗復言軍旅。〔樂，音洛。復，扶又翻。〕皇太子嘗問攻戰之事，帝曰：「昔衛靈公問陳，孔子不對。〔論語：衛靈公問陳於孔子，孔子曰：「俎豆之事，則嘗聞之矣；軍旅之事，未之學也。」陳，讀曰陣。〕此非爾所及。」鄧禹、賈復知帝偃干戈，修文德，不欲功臣擁眾京師，乃去甲兵，敦儒學。〔去，羌呂翻。〕帝亦思念，欲完功臣爵土，不令以吏職為過，〔恐其以職事有過而失爵邑也。〕遂罷左、右將軍官。耿弇等亦上大將軍、將軍印綬，〔上，時掌翻。〕皆以列侯就第，加位特進，奉朝請。〔朝，直遙翻。請，才性翻，又如字。〕\n\n 　　鄧禹內行淳備，〔行，下孟翻。〕有子十三人，各使守一藝，修整閨門，教養子孫，皆可以為後世法，資用國邑，不修產利。〔凡用度皆資於國邑，不事生產、作業及營利也。〕\n\n 　　賈復為人剛毅方直，多大節，既還私第，闔門養威重。朱祜等薦復宜為宰相，帝方以吏事責三公，故功臣並不用。是時，列侯唯高密、固始、膠東三侯與公卿參議國家大事，恩遇甚厚。帝雖制御功臣，而每能回答，〔回容，猶今言回護也。賢曰：回，曲也，曲法以容也。〕宥其小失。遠方貢珍甘，必先偏賜諸侯，而太官無餘，故皆保其福祿，無誅譴者。\n\n 　　益州傳送公孫述瞽師、郊廟樂器、葆車、輿輦，於是法物始備。〔賢曰：瞽，無目之人也，為樂師，取其無所見，於音審也。郊廟之器，樽彝之屬也。樂器，鍾磬之屬也。葆車，謂上建羽葆也；合聚五采羽，名為葆。孔穎達曰：羽葆者，以鳥羽注於柄頭如蓋，謂之羽葆，謂蓋也。輿者，車之總名也。輦者，駕人以行。法物，謂大駕鹵簿儀式也。時草創未暇，今得之始備。余謂法物，即上樂器、葆車、輿輦之類。傳，直戀翻。〕時兵革既息，天下少事，文書調役，〔調，徒弔翻。〕務從簡寡，至乃十存一焉。\n\n 　　甲寅，以冀州牧竇融為大司空。融自以非舊臣，一旦入朝，〔朝，直遙翻；下同。〕在功臣之右，每朝【章：十二行本「朝」作「召」；乙十一行本同。】會進見，容貌辭氣，卑恭已甚，帝以此愈親厚之。融小心，久不自安，數辭爵位，〔數，所角翻。〕上疏曰：「臣融有子，朝夕教導以經藝，不令觀天文，見讖記，〔讖，楚譖翻。〕誠欲令恭肅畏事，恂恂守道，不願其有才能，何況乃當傳以連城廣土，享故諸侯王國哉！」因復請間求見，〔復，扶又翻。間，古莧翻。見，賢遍翻；下以意 推。〕帝不許。後朝罷，逡巡席後，〔逡巡，郤退貌。〕帝知欲有讓，遂使左右傳出。〔傳旨使融出也。〕他日會見，迎詔融曰：「日者知公欲讓職還土，〔賢曰： 日者，猶往日也。〕故命公暑熱且自便；今相見，宜論他事，勿得復言。」融不【章：十二行本「不」上有「乃」字；孔本同。】敢重陳請。〔重，直用翻。〕\n\n 　　五月，匈奴寇河東。\n\n 　　十四年（戊戌、三八）\n\n 　　夏，邛穀王任貴遣使上三年計，即授越巂太守。〔郡國志：越巂郡，在雒陽西四千八百里。巂，音髓。邛，渠容翻。任，音壬。上，時掌翻。〕\n\n 　　秋，會稽大疫。〔郡國志：會稽郡，在雒陽東二千八百里。會，古外翻。〕\n\n 　　莎車王【張：「莎」上脫「冬」字。】賢、鄯善王安皆遣使奉獻。〔莎，素禾翻。鄯，時戰翻。〕西域苦匈奴重斂，〔斂，力贍翻。〕皆願屬漢，復置都護；上以中國新定，不許。\n\n 　　太中大夫梁統上疏曰：「臣竊見元帝初元五年，輕殊死刑三十四事，哀帝建平元年，輕殊死刑八十一事；其四十二事手殺人者，減死一等。自是之後，著為常準，故人輕犯法，吏易殺人。〔易，以豉翻。〕臣聞立君之道，仁義為主，仁者愛人，義者正理。愛人以除殘為務，正理以去亂為心；〔去，羌呂翻。〕刑罰在衷，無取於輕。〔衷，中心；適也。〕高帝受命，約令定律，誠得其宜，〔高帝入關，約法三章，後蕭何定律九章。〕文帝唯除省肉刑、相坐之法，〔文帝元年，除數孥相坐法；十三年，除肉刑。〕自餘皆率由舊章。至哀、平繼體，即位日淺，聽斷尚寡。〔斷，丁亂翻。〕丞相王嘉輕為穿鑿，虧除先帝舊約成律，〔按嘉傅及刑法志並無其事，統與嘉時代相接，所引固不妄矣，但班固略而不載也。〕數年之間百有餘事，或不便於理，或厭民心，〔厭，於葉翻。〕謹表其尤害於體者，傅奏於左。〔體，政體也。傅，音附。〕願陛下宣詔有司，詳擇其善，定不易之典！」事下公卿。〔下，遐嫁翻。〕光祿勳杜林奏曰：「大漢初興，蠲除苛政，海內歡欣；及至其後，漸以滋章。〔孝子曰：法令滋章，盜賊多有。〕果桃菜茹之饋，集以成贓，小事無妨於義，以為大戮。至於法不能禁，令不能止，上下相遁，為敝彌深。〔賢曰：遁，猶回避也。前書曰：上下相匿，以文避法焉。〕臣愚以為宜如舊制，不合翻移。」統復上言曰：〔復，扶又翻。〕「臣之所奏，非曰嚴刑。經曰：『爰制百姓，于刑之衷。』〔尚書呂刑之言。〕衷之為言，不輕不重之謂也。自高祖至于孝宣，海內稱治，〔治，直吏翻。〕至初元、建平而盜賊浸多，皆刑罰不衷，愚人易犯之所致也。〔易，以豉翻。〕由此觀之，則刑輕之作，反生大患，惠加姦軌，而害及良善也！」事寢，不報。\n\n 　　十五年（己亥、三九）\n\n 　　春，正月，辛丑，大司徒韓歆免。歆好直〔好，呼到翻。〕言，無隱諱，帝每不能容。歆於上前證歲饑凶，指天畫地，言甚剛切，故坐免歸田里。帝猶不釋，復遣使宣詔責之；〔復，扶又翻。〕歆及子嬰皆自殺。歆素有重名，死非其罪，眾多不厭；〔厭，一葉翻。〕帝乃追賜錢穀，以成禮葬之。〔賢曰：成禮，具禮也；言不以非命而降其葬禮。〕\n\n 　　臣光曰：昔高宗命說曰：「若藥弗瞑眩，厥疾弗瘳。」〔說，傳說也，音悅。孔安國曰：如服藥必瞑眩極，其病乃除，欲其出切言以自警。陸德明音瞑，莫遍翻。眩，玄遍翻；徐：又呼縣翻。瞑眩，困極也。〕夫切直之言，非人臣之利，乃國家之福也。是以人君日夜求之，唯懼弗得聞。惜乎，以光武之世而韓歆用直諫死，豈不為仁明之累哉！〔累，力瑞翻。〕\n\n 　　丁未，有星孛於昴。〔昴七星，西方之宿也，主獄事；又為旄頭，胡星也。昴、畢間為天街，黃道之所經也。孛，蒲內翻。〕\n\n 　　以汝南太守歐陽歙為大司徒。〔郡國志：汝南郡，在雒陽南六百五十里。歙，許及翻。〕\n\n 　　匈奴寇鈔日盛，〔鈔，楚交翻。〕州郡不能禁。二月，遣吳漢率馬成、馬武等北擊匈奴，徙鴈門、代郡、上谷吏民六萬餘口置居庸、常山關以東，以避胡寇。〔郡國志：鴈門郡，在雒陽北一千五百里。代郡，在雒陽東北一千五百里。前書曰：「代郡有常山關。上谷郡居庸縣有關。〕匈奴左部遂復轉居塞內，〔復，扶又翻。〕朝廷患之，增緣邊兵，部數千人。〔每部各數千人也。〕\n\n 　　夏，四月，丁巳，封皇子輔為右翊公，英為楚公，陽為東海公，康為濟南公，〔濟，子禮翻。〕蒼為東平公，延為淮陽公，荊為山陽公，衡為臨淮公，焉為左翊公，京為琅邪公。〔邪，音耶。〕癸丑，追諡兄縯為齊武公，兄仲為魯哀公。帝感縯功業不就，〔事見三十九卷更始元年。〕撫育二子章、興，恩愛甚篤；以其少貴，〔少，詩照翻。〕欲令親吏事，使章試守平陰令，興緱氏今；〔平陰、緱氏二縣，皆屬河南尹。緱，工侯翻。〕其後章遷梁郡太守，〔梁郡，在雒陽東南八百本十里。〕興遷弘農太守。〔郡國志：弘農郡，在雒陽西南四百五十里。〕\n\n 　　帝以天下墾田多不以實自占，〔占，之贍翻。〕又戶口、年紀互有增減，乃詔下州郡檢覈。〔覈者，考其實也。下，戶稼翻。〕於是刺史、太守多為詐巧，苟以度田為名，聚民田中，并度廬屋、里落，民遮道啼呼；〔度，徒洛翻。呼，火故翻。〕或優饒豪右，侵刻羸弱。〔羸，倫為翻。〕\n\n 　　時諸郡各遣使奏事，帝見陳留吏牘上有書，視之云：「潁川、弘農可問，河南、南陽不可問。」〔宋白曰：漢割秦南陽、河南二郡之西境置弘農郡，義取弘大農桑為名。〕帝詰吏由趣，〔由，從也，問是書之所從來也。趣，向也，問是書之意，其所向為何如也。〕吏不肯服，抵言「於長壽街上得之。」〔抵，欺也。賢曰：長壽街在雒陽城中。〕帝怒。時東海公陽年十二，在幄後言曰：「吏受邵敕，〔敕，教戒也。〕當欲以墾田相方耳。」〔敕，教也，戒也。相方，求問其墾田之數以相比也。〕帝曰：「即如此，何故言河南、南陽不可問﹖」對曰：「河南帝城，多近臣；南陽帝鄉，多近親；田宅踰制，不可為準。」帝令虎賁將詰問吏，〔虎賁將，虎賁中郎將也。將，即亮翻。〕吏乃實首服，如東海公對。〔首，式救翻。〕上由是益奇愛陽。〔為立陽為太子張本。〕\n\n 　　遣謁者考實二千石長吏阿枉不平者。〔長，知兩翻。〕冬，十一月，甲戌，大司徒歙坐前為汝南太守，度田不實，贓罪千餘萬，下獄。〔下遐稼翻。〕歙世授尚書，八世為博士，〔自歐陽生傳伏生尚書，至歙八世，皆為博士。〕諸生守闕為歙求哀者千餘人，〔為，于偽翻。〕至有自髡剔者。〔毛晃曰：剃髮曰髡，盡及身毛曰剔。〕平原禮震，年十七，〔禮，姓也。左傳，衛有大夫禮孔。〕求代歙死；帝竟不赦，歙死獄中。\n\n 　　十二月，庚午，以關內侯戴涉為大司徒。\n\n 　　盧芳自匈奴復入居高柳。〔復，扶又翻。〕\n\n 　　是歲，驃騎大將軍杜茂坐使軍吏殺人，免。使揚武將軍馬成代茂，繕治障塞，十里一候，以備匈奴。〔治，直之翻。〕使騎都尉張堪領杜茂營，擊破匈奴於高柳。〔杜佑曰：雲州，治雲中縣，縣界有高柳城。闞駰曰：高柳，在狋氏縣北百三十里。酈道元曰：高柳縣故城，舊代郡治。 高柳在代中，其山重巒疊巘，霞舉雲高，連山隱隱，東出遼塞。〕拜堪漁陽太守。堪視事八年，匈奴不敢犯塞，勸民耕稼，以致殷富。百姓歌曰：「桑無附枝，麥秀兩岐。【章：十二行本「秀」作「穗」，「岐」從「止」；乙十一行本均同。蠶月既採桑，斫去繁枝，留其特長者，則來年桑葉茂盛。麥率一莖一穗，罕有兩岐者，故以為瑞。】張君為政，樂不可支！」〔樂，音洛。〕\n\n 　　交趾麊泠縣雒將女子徵側，甚雄勇，〔師古曰：麊泠，音麋零。交州外域記曰：交趾昔未有郡縣之時，土地有雒田，民墾食其田，因名為雒民，設雒王、雒侯，主諸郡縣。縣有雒將，銅印青綬。宋白曰：峰州，漢麊泠縣地。〕交趾太守蘇定以法繩之，徵側忿怨。\n\n 　　十六年（庚子、四○）\n\n 　　春，二月，徵側與甚未徵貳反，九真、日南、合浦蠻俚皆應之，〔郡國志：日南郡，秦象郡地，在雒陽南萬三千四百里。賢曰：俚，蠻之別號，今呼為俚人。未白曰：愛州，漢九真郡，治胥浦縣。驩州，漢日南郡，治朱吾縣。〕凡略六十五城，自立為王，都麊泠。交趾刺史及諸太守僅得自守。\n\n 　　三月，辛丑晦，日有食之。\n\n 　　 秋，九月，河南尹張伋及諸郡守十餘人皆坐度田不實，下獄死。後上從容謂虎賁中郎將馬援曰：〔武帝置期門郎，掌執兵送從；平帝元始元年，更名虎賁郎，置中郎 將。漢儀：虎賁騎，鶡冠，虎文單衣。度，徒洛翻。從，千容翻。賁，章奔。〕「吾甚恨前殺守、相多也！」〔守，式又翻。相，息亮翻。〕對曰：「死得其罪，何 多之有！但死者既往，不可復生也！」〔復，扶又翻。〕上大笑。\n\n 　　郡國群盜處處並起，郡縣追討，到則解散，去復屯結，青、徐、幽、冀四州尤甚。冬十月，遣使者下郡國，〔下，遐稼翻。〕聽群盜自相糾擿，〔賢曰：擿，猶發也，他狄翻。〕五人共斬一人者，除其罪；吏雖逗留回避故縱者，皆勿問，聽以禽討為效。其牧守令長坐界內有盜賊而不收捕者，又以畏譩捐城委守者，皆不以為負，〔賢曰：委守，謂棄其所守也。負，罪負心。譩，而戀翻，又奴亂翻。〕但取獲賊多少為殿最，〔殿，丁甸翻。〕唯蔽匿者乃罪之。於是更相追捕，〔更，工衡翻。〕賊並解散，徙其魁帥於他郡，賦田受稟，〔稟，給也。帥，所類翻。〕使安生業。自是牛馬放牧不收，邑門不閉。\n\n 　　盧芳與閔堪使使請降，帝立芳為代王，堪為代相，賜繒二萬匹，〔繒，慈陵翻。〕因使和集匈奴。芳上疏謝，自陳思望闕庭；詔報芳朝明年正月。〔朝，直遙翻；下同。〕\n\n 　　初，匈奴聞漢購求芳，貪得財帛，故遣芳還降。既而芳以自歸為功，不稱匈奴所遣，單于復恥言其計，〔復，扶又翻；下同。〕故賞遂不行。由是大恨，入寇尤深。\n\n 　　馬援奏，宜如舊鑄五銖錢，〔廢五銖錢事見三十七卷王莽始建國元年。〕上從之；天下賴其便。\n\n 　　十七年（辛丑、四一）\n\n 　　春，正月，趙孝公良薨。〔諡法：慈惠愛親曰孝。〕初，懷縣大姓李子春二孫殺人，懷令趙熹窮治其姦，〔熹，許記翻，又讀曰熹。治，直之翻。〕二孫自殺，收擊子春。京師貴戚為請者數十，〔為，于偽翻。〕熹終不聽。及良病，上臨視之，問所欲言，良曰：「素與李子春厚，令犯罪，懷令趙熹欲殺之，願乞其命。」帝曰：「史奉法律，不可枉也。更道他所欲。」良無復言。〔復，扶又翻。〕既薨，上追思良，乃貰出子春。〔貰，時夜翻，赦也。〕遷熹為平原太守。〔郡國志：平原郡，在雒陽北千三百里。〕\n\n 　　二月，乙未晦，日有食之。〔考異曰：帝紀：「乙亥晦」，袁紀「乙未」。據長曆，三月丙申朔。帝紀誤。〕\n\n 　　夏，四月，乙卯，上行幸章陵；〔章陵，故春陵，帝更名。〕五月，乙卯，還宮。\n\n 　　六月，癸巳，臨淮懷公衡薨。\n\n 　　妖賊李廣攻沒皖城，〔賢曰：皖，縣名，屬廬江郡，故城在今舒州；有皖水。妖，於驕翻。皖，音下板翻。〕遣虎賁中郎將馬援、驃騎將軍段志討之。秋，九月，破皖城，斬李廣。\n\n 　　郭后寵衰，數懷怨懟，〔數，所角翻。懟，直類翻。〕上怒之。冬，十月，幸巳，廢皇后郭氏，立貴人陰氏為皇后。詔曰：「異常之事，非國休福，不得上壽稱慶。」郅惲言於帝曰：「臣聞夫婦之好，〔好，呼到翻。〕父不得之於子，況臣能得之於君乎！〔賢曰：得，猶制御也。司馬遷曰：妃匹之愛，君不能得之臣，父不能得之子，況卑下乎！是臣所不敢言。雖然，願陛下念其可否之計，無令天下有議社稷而已。」帝曰：「惲善恕己量主，〔量，音良。〕知我必不有所左右而輕天下也！」賢曰：左右，猶向背也；言其齊等。〕帝進郭后子右翊公輔為中山王，以常山郡益中山國，〔郡國志：中山國，在雒陽北一千四百里。〕郭后為中山太后；其餘九國公皆為王。\n\n 　　甲申，帝幸章陵，修園廟，祠舊宅，觀田廬，置酒作樂，賞賜。時宗室諸母因酣悅相與語曰：「文叔少時謹信，〔少，詩照翻。〕與人不款曲，唯直柔耳，今乃能如此！」帝聞之，大笑曰：「吾治天下，亦欲以柔道行之。」〔治，直之翻。〕十二月，還自章陵。\n\n 　　是歲，莎車王賢復遣使奉獻，請都護；〔復，扶又翻。〕帝賜賢西域都護印綬及車旗、黃金、錦繡。郭煌太守裴遵上言：「夷狄不可假以大權；〔唐氏族志：但益之封於属鄉，因以為氏；後徙封解邑，乃去「邑」從「衣」。郡國志，敦煌郡，在雒陽西五千里。敦，徒門翻。〕又令諸國失望。」詔書數還都護印綬，更賜賢以漢大將軍印綬；其使不肯易，遵迫奪之。賢由是始恨，而猶詐稱大都護，移書諸國，諸國悉服屬焉。\n\n 　　匈奴、鮮卑、赤山烏桓數連兵入塞，〔鮮卑，亦東胡也，別依鮮卑山，故因號焉。漢初為冒頓所破，遠竄遼東塞外，與烏桓相接，未嘗通中國，至是始入塞為寇。烏桓傳：赤山在遼東西北數千里。數，所角翻；下同。〕殺略吏民；詔拜襄賁令祭肜為遼東太守。〔賢曰：襄賁，縣名，屬東海郡，故城在今沂州臨沂縣南。賁，音肥。郡國志：遼東郡，在雒陽東北三千六百里。祭，則介翻。「肜」，當作「彤」。〕肜有勇力，虜每犯塞，常為士卒鋒，數破走之。肜，遵之從弟也。〔從，才用翻。〕\n\n 　　徵側等寇亂連年，詔長沙、合浦、交趾具車船，修道橋，通障谿，〔障，與嶂同，山也。山谿為阻，則治橋道以通之。〕儲糧穀。拜馬援為伏波將軍，以扶樂侯劉隆為副，〔賢曰：扶樂，縣名，屬九真郡。余謂賢說誤矣，九真郡未嘗有扶樂縣。隆初封亢父侯，以度田不實免，次年，封為扶樂鄉侯。則扶樂乃鄉名，非縣名，賢考之不詳也。水經註：扶樂城在扶溝縣，砂水逕其北。〕南擊交趾。\n\n 　　十八年（壬寅、四二）\n\n 　　二月，【張：「二月」上脫「春」字。】蜀郡守將史歆反，攻太守張穆，穆踰城走；宕渠楊偉等起兵以應歆。〔宕渠縣，屬巴郡。宕渠故城，在今渠州流江縣東北七十里。賢曰：宕渠，山名，因以名縣，故城在今渠州流江縣東北，俗名車騎城是也。師古曰：宕，音徒浪翻。〕帝遣吳漢等將萬餘人討之。\n\n 　　甲寅，上行幸長安；三月，幸蒲坂，〔蒲坂縣，屬河東郡。〕祠后土。\n\n 　　馬援緣海而進，隨山刊道千餘里，至浪泊上，〔浪泊，在交趾封溪縣界。按馬援既平交趾，奏分西里置封溪、望海二縣。水經曰：葉榆水過交趾麊泠縣北，分為五水，絡交趾郡中，其南水自麊泠縣東，逕封溪縣北，又東逕浪泊。馬援以其地高，自西里進屯焉。未白曰：馬援自九真以南，隨山刊木，至日南。〕與徵側等戰，大破之，追至禁谿，〔「禁谿」，水經註及越志皆作「金溪」。其地蓋在麊泠縣西南。水經註曰：徵側走入金谿究，三歲乃得之。竺芝扶南記曰：水溪瀨中謂之究。賢曰：其志枔岑州新昌縣也。余按唐志：新昌縣屬豐州，「岑」字誤。〕賊遂散走。\n\n 　　夏，四月，甲戌，車駕還宮。\n\n 　　戊申，上行幸河內；戊子，還宮。\n\n 　　五月，旱。\n\n 　　盧芳自昌平還，內自疑懼，遂復反，〔復，扶又翻。〕與閔相攻連月。匈奴遣數百騎迎芳出塞。芳留匈奴中十餘年，病死。\n\n 　　吳漢發廣漢、巴、蜀三郡兵，〔郡國志：廣漢郡，在雒陽西三千里。巴郡，在雒陽西二千七百里。蜀郡，在雒陽西三千一百里。〕圍成都百餘日，秋，七月，拔之，斬史歆等。漢乃乘桴〔編竹木以渡水，大曰筏，小曰桴。〕沿江下巴郡，楊偉等惶恐解散。漢誅其渠帥，徒其黨與數百家於南郡、長沙而還。〔帥，所類翻。還，從宣翻，又奴字。〕\n\n 　　冬，十月，庚辰，上幸宜城；〔賢曰：宜城縣，屬南郡，楚之鄢邑也，故城在今襄州率道縣南。〕還，祠章陵；十二月，還宮。\n\n 　　是歲，罷州牧，置刺史。〔置州牧事始見三十二卷成帝綏和元年；至哀帝建平二年，復為刺史；元籌二年，復為牧。〕\n\n 　　五官中郎將張純與太僕朱浮奏議：「禮，為人子，事大宗，降其私親。當除今親廟四，以先帝四廟代之。」大司徒涉等奏「立元、成、哀、平四廟。」上自以昭穆次第，當為元帝後。〔昭，讀為続；音韶。〕\n\n 　　十九年（癸卯、四三）\n\n 　　春，正月，庚子，追尊宣帝曰中宗。始祠昭帝、元帝於太廟，〔賢曰：漢官儀曰：光武第雖十二，於父子之次，於成帝為兄弟，於哀帝為諸父，於平帝為祖父，皆不可為之後。上至元帝於光武為父，故上繼元帝而為九代。故河圖云：赤九會昌，謂光武也。然則宣帝為祖，昭帝為曾祖，故追尊及祠之。〕成帝、哀帝、平帝於長安，舂陵節侯以以於 章陵；其長安、章陵，皆太守、令、長侍祠。〔祭祀志曰：時詔曰：「宗廟處所未定，且祫祭高廟，其成、哀、平且祠祭長安故高廟。其南陽舂陵，歲時且各因故園 廟祭祀。園廟去太守治所遠者，在所令、長行太守事侍祠。」如淳曰：宗廟在章陵者，南陽太守稱使者往祭；不使侯王祭者，諸侯不得祖天子。凡臨祭宗廟，皆為侍祠。〕\n\n 　　馬援斬徵側、徵貳。\n\n 　　妖賊單臣、傳鎮等相聚入原武城，〔妖，於驕翻。單，音善。原武縣屬河南尹。〕自稱將軍。詔太中大夫臧宮將兵圍之，數攻不下，〔數，所角翻。〕士卒死傷。帝召公卿、諸侯王問方略，皆曰：「宜重其購賞。」東海王陽獨曰：「妖巫相劫，勢無久立，其中必有悔欲亡者，但外圍急，不得走耳。宜小挺緩，令得逃亡，〔賢曰：挺，解也。余據禮記月令，挺重囚。挺，寬也，音待鼎翻。〕逃亡，則一亭長足以禽矣。」帝然之，即敕宮徹圍緩賊，賊眾分散。夏四月，拔原武，斬臣、鎮等。\n\n 　　馬援進擊徵側餘黨都陽等，至居風，降之； 〔賢曰：居風，縣名，屬九真郡，今愛州。交州記曰：居風有山，出金牛，往往夜見，光耀十里。山有風門，常有風。〕嶠南悉平。〔賢曰：嶠，嶺嶠也。爾雅曰： 山銳而高曰嶠；居廟翻。考異曰：援傳作「都羊」，帝紀作「都陽」，今從紀又帝紀：「十八年四月，遣援擊交趾。十九年四月，斬側、貳等，因擊都陽等，降之。」援傳：「十七年，拜伏波將軍，討側、貳。十八年春，軍至浪泊，明年正月，斬側、貳。」蓋紀之所書者，援奏破側、貳及傳側、貳首至雒之時也。沈懷遠南越志云：「徵側奔入金溪穴中，二年乃得之。」援傳近是，今從之。〕援與越人申明舊制以約束之，自後駱越奉行馬將軍故事。〔賢曰：駱者，越別名。林邑記曰：日南、盧容、浦過、銅鼓外越。銅鼓即駱越也；有銅鼓，因得其名。馬援取其鼓以鑄銅馬。〕\n\n 　　閏月，戊申，進趙、齊、魯三公爵皆為王。\n\n 　　郭后既廢，太子彊意不自安。郅惲說太子曰：「久處疑位，上違孝道，下近危殆，〔說，輸芮翻。處，昌呂翻。近，其靳翻。〕不如辭位以奉養母氏。」太子從之，數因左右及諸王陳其懇誠，願備藩國。〔數，所角翻。〕上不忍，遲回者數歲。六月，戊申，詔曰：「春秋之義，立子以貴。〔春秋公羊傳曰：立嫡以長不以賢，立子以貴不以長。桓公何以貴﹖母貴也。母貴則子貴，予以母貴，母以予貴。〕東海王陽，皇后之子，宜承大統。皇太子彊，崇執謙退，願備藩國，父子之情，重久違之。〔重，難也。〕其以彊為東海王，立陽為皇太子，改名莊。」\n\n 　　袁宏論曰：夫建太子，所以重宗統，一民心也，非有大惡於天下，不可移也。世祖中興漢業，宜遵正道以為後法。今太子之德未虧於外，內寵既多，嫡子遷位，可謂失矣。然東海歸藩，謙恭之心彌亮；明帝承統，友于之情愈篤；〔論語：孔子曰：惟孝友于兄弟。〕雖長幼易位，興廢不同，父子兄弟，至性無間。夫以三代之道處之。〔間，古莧翻。處，昌呂翻。〕亦何以過乎！\n\n 　　帝以太子舅陰識守執金吾，陰興為衛尉，皆輔導太子。識性忠厚，入雖極言正議，及與賓客語，未嘗及國事。帝敬重之，常指識以敕戒貴戚，激厲左右焉。興雖禮賢好施，而門無遊俠，〔西都之季，萬章、樓護、陳遵等皆俠遊於貴近之門，至於此時，亦有杜保、王磐之徒。好，呼到翻。施，式豉翻。俠，戶頰翻。〕與同郡張宗、上谷鮮于裒不相好，〔姓譜：鮮于，本子姓，周武王封箕子於朝鮮，支子仲食采於于，因以鮮于為民。裒，蒲侯翻。〕知其有用，猶稱所長而達之；友人張汜、杜禽，與興厚善，以為華而少實，俱【章：十二行本「但」；乙十一行本同；孔本同。】私之以財，終不為言；〔少，詩沼翻。為，于偽翻。〕是以世稱其忠。\n\n 　　上以沛國桓榮為議郎，〔沛國，即沛郡，建武二十年，中山王輔徙封沛，始為國。續漢志：凡郎官皆主更直執戟，宿衛諸殿門，出充車騎；惟議郎不在直中。議郎，秩六百石。〕使授太子經。車駕幸太學，會諸博士論難於前，〔難，乃旦翻。〕榮辨明經義，每以禮讓相厭，〔厭，服也，一葉翻。〕不以辭長勝人，儒者莫之及，特加賞賜。又詔諸生雅砍擊磬，盡日乃罷。帝使左中郎將汝南鍾興授皇太子及宗室諸侯春秋，〔鍾興為公羊春秋，嚴氏學也。〕賜興爵關內侯。興辭以無功，帝曰：「生教訓太子及諸王侯，非大功耶﹖」興曰：「臣師少府丁恭。」於是復封恭，〔復，扶又翻。〕而興遂固辭不受。\n\n 　　陳留董宣為雒陽令。湖陽公主蒼頭白日殺人，因匿主家，吏不能得。及主出行，出奴驂乘，宣於夏門亭候之，〔雒陽十二城門，夏門位在亥。蔡質漢儀曰：雒陽十二城門，門一亭。賢曰：夏門，雒陽城北面西頭門，門外有萬壽亭。乘，繩證翻。〕駐車叩馬，〔叩，近也。〕以刀畫地，大言數主之失；〔數，所具翻。〕叱奴下車，因格殺之。主即還宮訴帝，帝大怒，召宣，欲箠殺之。〔箠，止蕊翻。〕宣叩頭曰：「願乞一言而死。」帝曰：「欲何言﹖」宣曰：「陛下聖德中興，而縱奴殺人，將何以治天下乎﹖〔治，直之翻。〕臣不須箠，請得自殺！」即以頭擊楹，〔楹，柱也。〕流血被面。〔被，皮義翻。〕帝令小黃門持之。〔小黃門，宦者也，屬少府。〕使宣叩頭謝主，宣不從；強使頓之，〔強，其兩翻。〕宣兩手據地，終不肯俯。主曰：「文叔為白衣時，藏亡匿死，〔亡，謂亡命；死，謂犯死罪者。〕吏不敢至門；今為天子，威不能行一令乎﹖」帝笑曰：「天子不與白衣同！」因敕「強項令出！」〔賢曰：強項，言不低屈也。〕賜錢三十萬；宣悉以班諸吏。由是能搏擊豪強，京師莫不震慓。〔「慓」，當作「慓」。慓，音匹妙翻。前書音義曰：慓，疾也；非此義。章：十二行本正作「慄」；孔本同。〕\n\n 　　九月，壬申，上行幸南陽；進幸汝南南頓縣舍，置酒會，賜吏民，復南頓田租一歲。〔復，芳目翻；下同。〕父老前叩頭言：「皇考居此日久，陛下識知寺舍，〔賢曰：光武嘗從皇考至南頓，故識知官府舍字。風俗通曰：寺者，嗣也；理事之吏嗣續於其中也。又曰：寺，司也；諸官府所止皆曰寺。〕每來輒加厚恩，願賜復十年。」帝曰：「天下重器，常恐不任，〔任，音壬，勝也。〕日復一日，〔日復之復，扶又翻；下復增同。〕安敢遠期十歲乎！」吏民又言：「陛下實惜之，何言謙也！」帝大笑，復增一歲。進幸淮陽、梁、沛。\n\n 　　西南夷棟蠶反，殺長吏；詔武威將軍劉尚討之。路由越巂，〔巂，音髓。〕邛穀王任貴恐尚既定南邊，威法必行，己不得自放縱；即聚兵起營，多釀毒酒，欲先勞軍，〔勞，力到翻。〕因襲擊尚。尚知其謀，即分兵先據邛都，〔越巂郡治邛都，任貴所據。未白曰：漢邛都縣，唐為巂州越巂縣。〕遂掩任貴，誅之。\n\n 　　二十年（甲辰、四四）\n\n 　　春，二月，戊子，車駕還宮。\n\n 　　夏，四月，庚辰，大司徒戴涉坐入故太倉令奚涉罪，下獄死。〔無罪加之以罪曰入。百官志：太倉令屬大司農，主受郡國漕轉穀，秩六百石。下，遐稼翻。〕帝以三公連職，策免大司空竇融。\n\n 　　廣平忠侯吳漢病篤，車駕親臨，問所欲言，對曰：「臣愚，無所知識，惟願陛下慎無赦而已。」五月，辛亥，漢薨；詔送葬如大將軍霍光故事。〔事見二十四卷宣帝地節二夫。〕\n\n 　　漢性強力，每從征伐，帝未安，常側足而立。諸將見戰陳不利，〔陳，讀曰陣。〕或多惶懼，失其常度，漢意氣自若，方整厲器械，激揚吏士。帝時遣人觀大司馬何為，還言方修戰攻之具，乃歎曰：「吳公差強人意，隱若一敵國矣！」〔賢曰：隱，威重之貌，言其威重若敵國。〕每當出師朝受詔，夕則引道，初無辨【章：十二行本「辨」作「辦」；乙十一行本同。】嚴之日。〔辨，皮莧翻，具也。賢曰：嚴，即裝也，避明帝諱改之。〕及在朝廷，斤斤謹質，形於體貌。〔爾雅曰：明明、斤斤，察也。李巡曰：斤斤，精詳之察也。孫炎曰：謹慎之察也。斤，音靳。〕漢嘗出征，妻子在後買田業，漢還，讓之曰：「軍師在外，吏士不足，何多買田宅乎！」遂盡以分與昆弟、外家。故能任職以功名終。\n\n 　　匈奴寇上黨、天水，遂至扶風。〔郡國志：上黨郡，在雒陽北一千五百里；天水郡，在雒陽西二千里。〕\n\n 　　帝苦風眩，疾甚，以陰興領侍中，受顧命於雲臺廣室。〔賢曰：尚書曰：成王將崩，命召公作顧命。孔安國註云：臨終之命曰顧命。顧，音古。雒陽南宮有雲臺、廣德殿。余謂廣室者，寢殿也。據晉書元帝紀有司奏太極殿廣室施絳帳，帝令夏施青練帷，冬施青布，則廣室之為寢殿明矣。〕會疾瘳，召見興，〔見，賢遍翻。〕欲以代吳漢為大司馬，興叩頭流涕固讓，曰：「臣不敢惜身，誠虧損聖德，不可苟冒！」至誠發中，感動左右，帝遂聽之。太子太傅張湛，自郭后之廢，稱疾不朝，帝強起之，欲以為司徒，湛固辭疾篤，不能復任朝事，〔強，其兩翻。復，扶又翻。任，音壬。朝，直遙翻。〕遂罷之。\n\n 　　六月，庚寅，以廣漢太守河內蔡茂為大司徒，太僕朱浮為大司空。壬辰，以左中郎將劉隆為驃騎將軍，行大司馬事。\n\n 　　乙未，徙中山王輔為沛王。以郭況為大鴻臚，帝數幸其第，賞賜金帛，豐盛莫比，〔況，郭后弟也，數恩況者，以慰后心耳。數，所角翻。〕京師號況家為「金穴」。\n\n 　　秋，九月，馬援自交趾還，平陵孟冀迎勞之。〔勞，力到翻。〕援曰：「方今匈奴、烏桓尚擾北邊，欲自請擊之，男兒要當死於邊野，以馬革裹尸還葬耳，何能臥牀上在兒女子手中邪！」冀曰：「諒！為烈士當如是矣！」\n\n 　　冬，十月，甲午，上行幸魯、東海、楚、沛國。〔皆諸皇子封國也，後東海王彊兼食魯郡而都於魯，時猶為魯王興國。〕\n\n 　　十二月，匈奴寇天水、扶風、上黨。\n\n 　　壬寅，车驾还宫。\n\n 　　馬援自請擊匈奴，帝許之，使出屯襄國，〔賢曰：襄國，縣名，屬趙國，今邢州龍岡縣。詔百官祖道。〕援謂黃門郎梁松、竇固曰：「凡人富貴，當使可復賤也；如卿等欲不可復賤，〔復，扶又翻。〕居高堅自持。勉思鄙言！」松，統之子；固，友之子也。\n\n 　　劉尚進兵與棟蠶等連戰，皆破之。\n\n 　　二十一年（乙巳、四五）\n\n 　　春，正月，追至不韋，〔孫盛蜀譜曰：初，秦徙呂不韋子弟宗族於蜀；漢武帝開西南夷，置郡縣，徙呂氏以充之，因置不韋縣。華陽國志曰：武帝通博南山，置不韋縣，徙南越相呂嘉子孫、宗族實之，因名不韋，以章其先人惡行也。郡國志：本屬益州郡，明帝永平二年，分置永昌郡，治不韋。史記正義：不韋縣，北去葉榆六百里。〕斬棟蠶帥，西南諸夷悉平。〔帥，所類翻。〕\n\n 　　烏桓與匈奴、鮮卑連兵為寇，代郡以東尤被烏桓之害； 〔被，皮義翻。〕其居止近塞，〔近，其靳翻。〕朝發穹廬，暮至城郭，五郡民庶，家受其辜，〔五郡，謂代郡、上谷、漁陽、右北平、遼西也。〕至於郡縣損壞， 百姓流亡，邊陲蕭條，無復人迹。秋，八月，帝遣馬援與謁者分築堡塞，稍興立郡縣，或空置太守、令、長，招還人民。烏桓居上谷塞外白山者最為強富，援將三千騎擊之，無功而還。〔考異曰：劉昭註補後漢書志亦謂之續漢志，其郡國志註云「中郎將馬援」，誤也。帝紀「冬十月，遣援出塞擊烏桓」，援傳：「十二月，出屯襄國，明年秋，將三千騎出高柳。」袁紀在八月祭肜事前。今從之。〕\n\n 　　鮮卑萬餘騎寇遼東，太守祭肜率數千人迎擊之，自被甲陷陳；〔被，皮義翻。陳，讀曰陣。〕虜大奔，投水死者過，遂窮追出塞；虜急，皆棄兵裸身散走。是後鮮卑震怖，畏肜，不敢復闚塞。〔裸，郎果翻。怖，普布翻。復，扶又翻。〕\n\n 　　冬，匈奴寇上谷、中山。\n\n 　　莎車王賢浸以驕橫，欲兼并西域，數攻諸國，〔橫厏孟翻。數，所角翻。〕重求賦稅，諸國愁懼。車師前王、鄯善、焉耆等十八國俱遣子入侍，獻其珍寶；及得見，皆流涕稽首，〔鄯，上扇翻。稽，音啟。〕願得都護。帝以中國初定，北邊未服，皆還其侍子，〔史所謂量時度力也。〕厚賞賜之。諸國聞都護不出，而侍子皆還，大憂恐，乃與敦煌太守檄，〔郭，徒門翻。〕「願留侍子以示莎車，言侍子見留，都護尋出，冀且息其兵。」裴遵以狀聞，帝許之。\n\n 　　二十二年（丙午、四六）\n\n 　　春，閏正月，丙戌，上幸長安；二月，己巳，還雒陽。\n\n 　　夏，五月，乙未晦，日有食之。\n\n 　　秋，九月，戊辰，地震。\n\n 　　冬，十月，壬子，大司空朱浮免；癸丑，以光祿勳杜林為大司空。\n\n 　　初，陳留劉昆為江陵令，縣有火災，昆向火叩頭，火尋滅；〔江陵縣，屬南郡。〕後為弘農太守，虎皆負子渡河。帝聞而異之，徵昆代林為光祿勳。帝問昆曰：「前在江陵，反風滅火，後守弘農，虎北渡河，行何德政而致是事﹖」對曰：「偶然耳。」左右皆笑，帝歎曰：「此乃長者之言也！」顧命書諸策。〔策，簡策，編簡為之。漢制：天子策書，長二尺。國史亦用簡策。此書諸策，即史策也。尚書古文書以八寸策。〕\n\n 　　是歲，青州蝗。〔青州部濟南、平原、樂安、北海、東萊、齊國。〕\n\n 　　匈奴單于輿死，子左賢王烏達鞮侯立；復死，〔鞮，丁奚翻。〕弟左翻王蒲奴立。匈奴中連年旱蝗，赤地數千里，〔赤地，言在地之物皆盡。〕人畜饑疫，死耗太半。〔賢曰：三分損二為太半。〕單于畏漢乘其敝，乃遣使詣漁陽求和親；帝遣中郎將李茂報命。〔考異曰：「是歲匈奴日逐王比遣使詣漁陽請和親，使茂報命。按明年又有「比遣使詣西河內附。」然則茂所報者，非比也。今從南匈奴傅。〕\n\n 　　烏桓乘匈奴之弱，擊破之，匈奴北徙數千里，幕南地空。詔罷諸邊郡亭候、吏卒，以幣帛招降烏桓。〔降，戶江翻。〕\n\n 　　西域諸國侍子久留敦煌，皆愁思亡歸。莎車王賢知都護不至，擊破鄯善，攻殺龜茲王。〔龜茲，前書音丘茲。賢曰：今龜，音丘勿翻；茲音沮惟翻；蓋急言耳。〕鄯善王安上書：「願復遣子入侍，〔復，扶又翻；下同。〕更請都護；都護不出，誠迫於匈奴。」帝報曰：「今使者大兵未能得出，如諸國力不從心，東西南北自在也。」，〔任其所從。〕於是鄯善、車師復附匈奴。\n\n 　　班固論曰：孝武之世，圖制匈奴，患其兼從西國，結黨南羌，〔南羌，即湟中諸羌。從，子容翻。〕乃表河曲列四郡，〔四郡：武威、張掖、酒泉、敦煌也。〕開玉門，通西域，以斷匈奴右臂，隔絕南羌、月氏；〔斷，丁管翻。氏，音支。〕單于失援，由是遠遁，而幕南無王庭。遭值文、景玄默，養民五世，〔高、惠及呂后、文、景為五世。〕財力有餘，士馬強盛，故能睹犀布、艢瑁，〔艢，音代。瑁，音妹。〕則建珠箧七郡；感蒟醬、竹杖，則開牂柯、越巂；〔蒟，音矩。牂，音臧。巂，音髓。〕聞天馬、蒲陶，則通大宛、安息；自是殊方異物，四面而至。於是開苑囿，廣宮室，盛帷帳，美服玩，設酒池肉林以饗四夷之客，作魚龍角抵之戲以觀視之；〔觀，古玩翻。師古曰：視，讀曰示，觀視之者，示之令觀也。〕及賂遺贈送，〔遺，于季翻。〕萬里相奉，師旅之費，不可勝計。〔勝，音升。〕至於用度不足，乃榷酒酤，〔椎，古岳翻。酤，古暮翻。〕筦鹽鐵，鑄白金，造皮幣，算至車船，租及六畜。〔畜，許救翻。〕民力屈，〔屈，其勿翻。〕財用竭，因之以凶年，寇盜並起，道路不通，直指之使始出，衣繡杖斧，斷斬於郡國，〔使，疏吏翻。衣，於既翻。斷，丁亂翻。〕然後勝之。是以末年遂棄輪臺之地而下哀痛之詔，豈非仁聖之所悔哉！〔事並見武帝紀。〕\n\n 　　且通西域，近有龍堆，遠則蔥嶺，身熱、頭痛、懸度之阨，淮南、杜欽、揚雄之論，皆以為此地所以界別區域，絕外內也。〔別，彼列翻。〕西域諸國，各有君長，兵眾分弱，無所統一，雖屬匈奴，不相親附；匈奴能得其馬畜、旃罽而不能統率，與之進退。〔畜，許救翻。〕與漢隔絕，道里又遠，得之不為益，棄之不為損，盛德在我，無取於彼。故自建武以來西域思漢威德，咸樂內屬，數遣使置質于漢，〔樂，音洛。數，所角翻。質，音致，謂侍子也。〕願請都護。聖上遠覽古今，因時之宜，辭而未許；雖大禹之序西戎，周公之讓白雉，太宗之卻走馬，義兼之矣！〔禹貢曰：西戎即序。即，就也；序，次也。禹就而序之，非尚威服，致其貢物也。師古曰：昔周公相成王，越裳氏重九譯而獻白雉。成王問周公，公曰：「德不加焉，則君子不饗其質，政不施焉，則君子不臣其遠；吾何以獲此物也﹖」譯曰：「吾受命、國之黃耇曰：『久矣天之無烈雨也，意者中國有聖人乎﹖』」然後歸之王，稱先王之神所致，以薦宗廟。卻走馬事見十三卷文帝元年。〕\n",
    "资治通鉴第四十四卷-汉纪三十六": "　　汉纪三十六　起强圉协洽，尽上章涒滩，凡十四年。\n\n 　　世祖光武皇帝下\n\n 　　建武二十三年（丁未、四七）\n\n 　　春，正月，南郡蠻叛；〔郡國志：南郡，在雒陽南一千五百里。蠻，即緣沔諸山蠻也。杜佑曰：時南郡潳山蠻反，劉尚討破之，徙其種人七千餘口，置江夏界中，其後沔中蠻是也。〕遣武威將軍劉尚討破之\n\n 　　夏，五月，丁卯，大司徒蔡茂薨。\n\n 　　秋，八月，丙戌，大司空杜林薨。\n\n 　　九月，辛未，以陳留【章：十二行本「留」下有「太守」二字；乙十一行本同；孔本同；張校同。】玉況為大司徒。〔賢曰：玉，音肅，姓也。〕\n\n 　　冬，十月，丙申，以太僕張純為大司空。\n\n 　　武陵蠻精夫相單程等反，〔秦昭王使白起伐楚，略取蠻夷，始置黔中郡；漢興，改為武陵。范書曰：長沙武陵蠻名渠帥曰精夫，槃瓠之後也。〕遣劉尚發兵萬餘人泝沅水入武谿擊之。〔賢曰：沅水出牂柯故且蘭，東北經辰州、潭州、岳州，經洞庭湖入江。武谿，在今辰州盧谿縣西百八十里，即五谿之一也。沅，音元。〕尚輕敵深入，蠻乘險邀之，尚一軍悉沒。\n\n 　　初，匈奴單于輿弟右谷蠡王知牙師以次當為左賢王，〔谷蠡，音鹿黎。〕左賢王次即當為單于。單于欲傳其子，遂殺知牙師。烏珠留單于有子曰比，為右薁鞬日逐王，〔薁，音郁。鞬，居言翻。〕領南邊八部。比見知牙師死，出怨言曰：「以兄弟言之，右谷蠡王次當立；以子言之，我前單于長子，我當立！」〔呼韓邪單于約其諸子以兄弟次相傳，單于輿殺其弟知牙師而立其子，亂呼韓邪之約，而比則烏珠留之長子也。比自謂若父子相傳，則烏珠留死，比當立為單于，何待至輿而始傳其子也。師古曰：谷，音鹿。蠡，盧奚翻。〕遂內懷猜懼，庭會稀闊。〔匈奴諸王歲正月會單于庭。〕單于疑之，乃遣兩骨都侯監領比所部兵。〔監，古銜翻。〕及單于蒲奴立，比益恨望，密遣漢人郭衡奉匈奴地圖詣西河太守求內附。〔郡國志：西河郡，在雒陽北千二百里。守，式又翻。〕兩骨都侯頗覺其意，會五月龍祠，〔匈奴諸王每歲五月會龍城祠。南匈奴傳曰：匈奴俗歲有三龍祠，常以正月、五月、九月戊日。〕勸單于誅比。比弟漸將王在單于帳下，〔南匈奴傳：大臣貴者左賢王，次左谷蠡王，次右賢王，次右谷蠡王，謂之四角。次左、右日逐王，次左、右溫禺鞮王，次左、右斬將王，是為六角。「漸」，當作「斬」，傳寫誤加水旁耳。〕聞之，馳以報比。比遂聚八部兵四五萬人，待兩骨都侯還，欲殺之。骨都侯且到，知其謀，亡去。單于遣萬騎擊之，見比眾盛，不敢進而還。\n\n 　　是歲，鬲朱祜卒。〔范書朱祜傳：二十四年卒。〕祜為人質直，尚儒學；為將多受降，〔將，即亮翻。降，戶江翻。〕以克定城邑為本，不存首級之功。又禁制士卒不得虜掠百姓，軍人樂放縱，〔樂，音洛。〕多以此怨之。\n\n 　　二十四年（戊申、四八）\n\n 　　春，正月，乙亥，赦天下。\n\n 　　匈奴八部大人共議立日逐王比為呼韓邪單于，款五原塞，願永為藩蔽，扞禦北虜。事下公卿，〔下，遐稼翻。〕議者皆以為「天下初定，中國空虛，夷狄情偽難知，不可許。」五官中郎將取國〔五官中郎將，掌五官郎。杜佑曰：漢制，三署郎，年五十以上屬五官，其次分屬左、右署。〕獨以為「宜如孝宣故事，受之，〔事見二十七卷宣帝甘露、黃龍間。〕令東扞鮮卑，北拒匈奴，率厲四夷，完復邊郡。」〔時邊郡皆創殘，有南匈奴為扞蔽，則可以完復矣。〕帝從之。\n\n 　　秋七月，武陵蠻寇臨沅；〔賢曰：臨沅，縣名，屬武陵郡，故城在今郎州武陵縣。〕遣謁者李嵩、中山太守馬成討之，不克。馬援請行，帝愍其老，未許，援曰：「臣尚能被甲上馬。」〔被，皮義翻。〕帝令試之。援據鞍顧眄，以示可用，帝笑曰：「矍鑠哉是翁！」〔賢曰：矍鑠，勇貌也。〕遂遣援率中郎將馬武、耿舒等將四萬餘人征五溪。〔酈道元註水經云：武陵有五溪，謂雄溪、橫溪、西溪、潕溪、辰溪，悉是蠻夷所居，故謂五溪，皆槃瓠之子 孫也。土俗「雄」作「熊」，「樠」作「朗」，「潕」作「武」。賢曰：五溪在今辰州界。〕援謂友人杜愔曰：「吾受厚恩，年迫日索，〔索，盡也。愔，於今翻。 索，昔各翻。〕常恐不得死國事；今獲所願，甘心瞑目，但畏長者家兒或在左右，或與從事，殊難得謂，介介獨惡是耳！」〔賢曰：長者家兒，謂權要子弟等。介 介，猶耿耿也。余謂調，和也。援固已慮耿舒之難與共事，梁松、竇固之邇言矣。惡，烏路翻。〕\n\n 　　冬，十月，匈奴日逐王比自立為南單于，遣使詣闕奉藩稱臣。上以問朗陵候臧宮。〔賢曰：朗陵，縣名，屬汝南郡，故城在今豫州朗山縣西南。〕宮曰：「匈奴飢疫分爭，臣願得五千騎以立功。」帝笑曰：「常勝之家，難與慮敵，吾方自思之。」\n\n 　　二十五年（己酉、四九）\n\n 　　春，正月，遼東徼外貊人寇邊，〔徼，古弔翻。貊，莫百翻。〕太守祭肜招降之。〔降，戶江翻。〕肜又以財 利撫納鮮卑大都護偏何，使招致異種，駱驛款塞。〔種，章勇翻。駱驛，相繼也。款，叩也，至也。〕肜曰：「審欲立功，當歸擊匈奴，斬送頭首，乃信耳。」偏何 等即擊匈奴，斬首二千餘級，持頭詣郡。其後歲歲相攻，輒送首級，受賞賜。自是匈奴衰弱，邊無寇警，鮮卑、烏桓並入朝貢。〔朝，直遙翻。〕肜為人質厚重毅，撫夷狄以恩信，故皆畏而愛之，得其死力。\n\n 　　南單于遣其弟左賢王莫〔莫者，左賢王之名。〕將兵萬餘人擊北單于弟薁鞬左賢王，生獲之；北單于震怖，〔怖，普有翻。〕卻地千餘里。北部薁鞬骨都侯與右骨都侯率眾三萬餘人歸南單于。三月，南單于復遣使詣闕貢獻，求使者監護，〔復，扶又翻。監，古銜翻。〕遣侍子，修舊約。〔舊約，宣帝舊約。〕\n\n 　　戊申晦，日有食之。\n\n 　　馬援軍至臨鄉，〔水經註：武陵郡沅南縣，建武中所置縣，在沅水之陰，因此沅南為名，縣治故城，昔馬援討臨鄉所築也。〕擊破蠻兵，斬獲二千餘人。\n\n 　　初，援嘗有疾，虎賁中郎將梁松來候之，〔虎賁中郎將，掌虎賁郎。賁，音奔。〕獨拜牀下，援不答。松去後，諸子問曰：「梁伯孫，帝伲，〔梁松，字伯孫，尚帝女舞陰公主。爾雅曰：女子之夫為伲。〕貴重朝廷，公卿已下莫不憚之，大人柰何獨不為禮﹖」援曰：「我乃松父友也，雖貴，何得失其序乎！」\n\n 　　援兄子嚴、敦並喜譏議，〔賢曰：喜，許吏翻。〕通輕俠，援前在交趾，還書誡之曰：「吾欲汝曹聞人過失，如聞父母之名，耳可得聞，口不可得言也。好論議人長短，〔好，呼到翻；下同。〕妄是非政法，〔賢曰：謂譏刺時政也。〕此吾所大惡也；寧死，不願聞子孫有此行也。〔惡，烏路翻。行，下孟翻；下同。〕龍伯高敦厚周慎，口無擇言，謙約節儉，廉公有威，吾愛之重之，願汝曹效之。杜季良豪俠好義，憂人之憂，樂人之樂，〔樂，音洛。〕父喪致客，數郡畢至，吾愛之重之，不願汝曹效也。效伯高不得，猶為謹敕之士，所謂『刻鵠不成尚類鶩』者也；〔賢曰：鶩，鴨也。鶩，莫卜翻。毛晃曰：舒鳧俗謂之鴨，可畜而不能高飛者曰鴨，野生而高飛者曰鶩。〕效季良不得，陷為天下輕薄子，所謂『畫虎不成反類狗』者也。伯高者，山都長龍述也；〔龍，姓；述名。賢曰：山都，縣名，屬南陽郡，舊南陽之赤鄉，秦以為縣，故城在今襄州義清縣東北。長，知兩翻。〕季良者，越騎司馬杜保也；〔百官志：越騎校尉，其屬有司馬，秩千石。〕皆京兆人。會保仇人上書，訟「保為行浮薄，亂群惑眾，伏波將軍萬里還書以誡兄子，而梁松、竇固與之交結，將扇其輕偽，敗亂諸夏。」〔敗，補邁翻。〕書奏，帝召責松、固，以訟書及援誡書示之，松、固叩頭流血，而得不罪。詔免保官，握拜龍述為零陵太守。〔賢曰：零陵，今永州。守，式又翻。〕松由是恨援。\n\n 　　及援討武陵蠻，軍次下雋，〔賢曰：下雋縣名，屬長沙國，故城在今辰州沅陵縣。宋白曰：岳州巴陵縣，漢地理地，下雋縣，屬長沙郡，在今鄂州蒲圻縣界，即此地。按水經，江水東至長沙下雋縣北，澧水、資水、沅水合，東流注之，則宋說為是，賢說非。雋，子兗翻。〕有兩道可入，從壺頭則路近而水嶮，〔水經註：夷水南出夷山，北流注沅。夷山，東接壺頭山，山下水際有馬援停軍處。賢曰：壺頭山在今辰州沅陵東。〕從充則塗夷而運遠。〔賢曰：充，縣名，屬武陵郡。充，昌容翻。〕耿舒欲從充道；援以為棄日費糧，不如進壺頭，搤其喉咽，〔搤，持也。咽，音煙；候龍也。〕充賊自破；以事上之，〔上，時掌翻；下同。〕帝從援策。進營壺頭，賊乘高守隘，水疾，船不得上；會暑甚，士卒多疫死，援亦中病，乃穿岸為室以避炎氣。〔武陵記曰：壺頭山邊有石窟，即援所穿室也。中，竹仲翻。〕賊每升險鼓譟，援輒曳足以觀之，左右哀其壯意，莫不為之流涕。〔為， 于偽翻。〕耿舒與兄好時候弇書曰：〔好時縣，屬扶風。時，音止。〕「前舒上書當先擊充，糧雖難運而兵馬得用，軍人數萬，爭欲先奮。今壺頭竟不得進，大眾怫 鬱行死，〔師古曰：怫鬱，憂不樂也。怫，符弗翻。怫鬱，氣蘊積而不得舒也。行死，謂行將疫死也。〕誠可痛惜！前到臨鄉，賊無故自致，若夜擊之，即可殄滅，伏波類西域賈胡，到一處輒止，〔賢曰：言似商胡，所至之處輒停留也。賈，音古。〕以是失利。今果疾疫，皆如舒言。」弇得書奏之，帝乃使梁松乘驛責問援，因代監軍。〔監，古銜翻。〕\n\n 　　會援卒，松因是構陷援。帝大怒，追收援新息侯印綬。〔郡國志：新息，侯國，屬汝南郡。應劭曰：古息國，其後東徙，加「新」字。〕初，在交趾，常餌薏苡，〔神農本草經曰：薏苡味甘，微寒，主風濕痺，下氣，除筋骨邪氣久服輕身益氣。〕實能輕身，勝障氣，〔障，與瘴同。〕軍還，載之一車。及卒後，有一書譖之者，以為前所載還皆明珠文犀。〔文犀，犀之有文彩者。〕帝益怒。\n\n 　　援妻孥惶懼，〔孥，音奴，子也。〕不敢以喪還舊瑩，槀葬域西，〔賢曰：槀，草也，以不歸舊塋，時權葬，故稱槀。馬援傳作「城西」。章：乙十一行本正作「城西」。張校云：「域」作「城」，誤。說文曰：塋，墓地。廣雅曰：塋域，葬地也。〕賓客故人，莫敢弔會。〔不敢弔及會葬。〕嚴與援妻子草索相連，詣闕請罪。〔索，昔各翻。〕帝乃出松書以示之，方知所坐，上書訴冤，前後六上，辭甚哀切。〔上，時掌翻；下同。〕\n\n 　　前雲陽令扶風朱勃〔雲陽縣，屬左馮翊，有秦雲陽宮。鉤弋夫人葬雲陽，昭帝為起雲陵邑，後為縣。〕詣闕上書曰：「竊見故伏波將軍馬援，拔自西州，欽慕聖義，間關險難，〔難，乃旦翻。〕觸冒萬死，經營隴、冀，〔謂征隗囂時也。〕謀如涌泉，勢如轉規， 〔規，圓也。〕兵動有功，師進輒克。誅鋤先零，飛矢貫脛；〔零，音憐。建武十一年，援擊破先零，飛矢貫脛。脛，形定翻。〕出征交趾，與妻子生訣。〔征交趾 事見上卷十七年、十八年、十九年。〕間復南討，〔復，扶又翻。〕立陷臨鄉，師已有業，〔業，緒也。〕未竟而死；吏士雖疫，援不獨存。夫戰或久而立功，或以速而致敗，深入未必為得，不進未必為非，人情豈樂久屯絕地不生歸哉！〔樂，音洛。〕惟援得事朝廷二十二年，北出塞漠，〔謂討烏桓。〕南渡江海，觸冒害氣，僵死軍事，名滅爵絕，國土不傳，海內不知其過，眾庶未聞其毀，家屬杜門，葬不歸墓，怨隙並興，宗親怖慄，〔怖，普布翻。〕死者不能自列，生者莫為之訟，〔為，于偽翻。〕臣竊傷之！夫明主醲於用賞，約於用刑，高祖嘗與陳平金四萬斤以間楚軍，不問出入所為，〔事見十卷高帝三年。間，古莧翻。〕豈復疑以錢穀間哉！〔復，扶又翻。〕願下公卿，平援功罪，宜絕宜續，以厭海內之望。」〔下，遐稼爾。厭，一葉翻。〕帝意稍解。\n\n 　　初，勃年十二，能誦詩、書，常候援兄況，辭言嫺雅，〔賢曰：嫺，音閑。嫺雅，猶言沈靜也；余謂嫺，習也。屈原傳：嫺於辭令。〕援裁知，見之自失。況知其意，乃自酌酒慰援曰：「朱勃小器速成，智盡耳，卒當從汝稟學，〔卒，子恤翻；終也。賢曰：稟，受也。〕勿畏也。」勃未二十，右扶風請試守渭城宰。〔前書音義曰：試守者，試守一歲乃為真，食其全俸。賢曰：渭城，縣名，故城在今咸陽縣東北。〕及援為將軍封候，而勃位不過縣令。援後雖貴，常待以舊恩而卑侮之，勃愈身自親。及援遇讒，唯勃能終焉。\n\n 　　謁者南陽宗均監援軍，〔「宗均」，列傳作「宋均」。趙明誠金石錄有漢司空宗俱碑。按後漢宋均傳：均族子意，意孫俱，靈帝時為司空。余嘗得宗資墓前碑龜膊上刻字，因以後漢帝紀及姓苑、姓纂諸書參考，以謂自均以下，其姓皆作「宗」，而列傳轉寫為「宋」，誤也。後得此碑，益知前言之不繆。〕援既卒，軍士疫死者太半，蠻亦飢困。均乃與諸將議曰：「今道遠士病，不可以戰，欲權承制降之，何如﹖」諸將皆伏地莫敢應。〔降，戶江翻。〕均曰：「夫忠臣出竟，有可以安國家，專之可也。」〔公羊傳曰：聘禮，大夫受命不受辭，出境有可以安社稷，全國家者，則專之可也。竟，讀曰境。〕乃矯制調伏波司馬呂种守沅陵長，〔調，徒弔翻。〕命种奉詔書入虜營，告以恩信，因勒兵隨其後。蠻夷震怖，冬十月，共斬其大帥而降。〔帥，所類翻。〕於是均入賊營，散其眾，遣歸本郡，為置長吏而還，〔為，于偽翻。還，從宣翻，又如字。〕群蠻遂平。均未至，先自劾矯制之罪；〔劾，戶概翻，又戶得翻。〕上嘉其功，迎，賜以金帛，令過家上冢。〔受命而出，未復命則不當先過家，今使過家上冢，所以示寵榮也。上，時掌翻。〕\n\n 　　是歲，遼西桓大旦等率眾內屬，〔考異曰：帝紀今春既著烏桓來朝。歲末又紀是歲烏桓朝貢內屬。蓋始獨大人來朝，後乃率種族內屬耳。〕詔封烏桓渠帥為侯、王、君長者八十一人，〔帥，所類翻。長，知兩翻。〕使居塞內，布於緣邊諸郡，令招來種人，〔種，章勇翻。〕給其衣食，遂為漢偵候，〔偵，丑鄭翻。〕助擊匈奴、鮮卑。時司徒掾班彪上言：「烏桓天性輕黠，好為寇賊，若久放縱而無總領者，必復掠居人，〔掾，俞絹翻。黠，下八翻。好，呼到翻。復，扶又翻。〕但委主降掾吏，〔賢曰：蓋當時權置也。降，戶江翻。〕恐非所能制。臣愚以為宜復置烏桓校尉，〔西都置護烏桓校尉，至王莽時，烏桓叛，校尉由是罷。闞駰十三州志曰：護烏桓，擁節，秩比二千石，武帝置以護內附烏桓，既而并於匈奴中郎將。余據匈奴中郎將，亦此時方置，未知并於匈奴中郎將果何時也！校，戶教翻。〕誠有益於附集，省國家之邊慮。」帝從之，於是始復置校尉於上谷甯城，〔賢曰：甯城，縣名。前書「甯」作「寧」、「寧」、「甯」兩字通也。杜佑曰：甯城，在媯州郡懷戎縣縣西北，俗名西吐教城。〕開營府，并領鮮卑賞賜、質子，歲時互市焉。〔質，音致。〕\n\n 　　二十六年（庚戌、五〇）\n\n 　　正月，詔增百官奉，〔正月，詔增百官奉，百官志：大將軍、三公奉，月三百五十斛；秩中二千石奉，月百八十斛；二千石，月百二十斛；此二千石，月百斛；千石，月九十斛；比千石，月八十斛；六百石，月七十斛；比六百石，月五十五斛；四百石，月五十斛；比四百石，月四十五斛；三百石，月四十斛；比三百石，月三十七斛；二百石，月三十斛；比二百石，月二十七斛；百石，月十六斛；斗食，月十一斛；佐史，月八斛。凡諸受奉，錢、穀各半。奉，音扶用翻。〕其千石已上，減於西京舊制，六百石已下，增於舊秩。\n\n 　　初作壽陵。〔賢曰：初作陵，未有名，故號壽陵，蓋取久長之義也。〕帝曰：「古者帝王之葬，皆陶人、瓦器、木車、茅馬，使後世之人不知其處。太宗識終始之義，景帝能述遵孝道，遭天下反覆，而霸陵獨完受其福，豈不美哉！〔謂赤眉入長安，惟霸陵不掘。〕今所制地不過二三頃，無【章：十二行本「無」下有「為」字；乙十一行本同；張校同。】山陵陂池，裁令流水而已。〔賢曰：言不起山陵，裁令封土陂池不停水而已。陂，音普何翻。池，音徒河翻。〕使迭興之後，與丘隴同體。」〔迭興，謂易姓而王者。〕\n\n 　　 詔遣中郎將段彬、【章：十二行本「彬」作「郴」；乙十一行本同。彬，丑林翻。】副校尉王郁使南匈奴，立其庭，去五原西部塞八十里。〔地理志，五原西部都尉 治田辟。師古曰：辟，讀曰壁。〕使者令單于伏拜受詔，單于顧望有頃，乃伏稱臣。拜訖，令譯曉使者曰：「單于新立，誠凓於左右，願使者眾中無相屈折也。」詔 聽南單于入居雲中，〔賢曰：雲中，郡名，在今勝州北。宋白曰：漢雲中故城，在勝州東北四十里榆林縣界，趙武侯所築。〕始置使匈奴中郎將，將兵衛護之。\n\n 　　夏，南單于所獲北虜薁鞬左賢王將其眾及南部五骨都侯〔韓氏骨都侯、當于骨都侯、呼衍骨都侯、郎氏骨都侯、粟藉骨都侯，凡五。薁，音郁。鞬，居言翻。〕合三萬餘人畔歸，去北庭三百餘里，自立為單于。月餘，日更相攻擊，〔更，工衡翻。〕五骨都侯皆死，左賢王自殺，諸骨都侯子各擁兵自守。\n\n 　　秋，南單于遣子入侍。詔賜單于冠帶、璽綬、〔南匈奴傳：黃金璽，盭緺綬。賢曰：盭，音戾，草名；以戾草染綬，因以為名，別漢諸侯王制。戾，綠色。緺，紫青色，音瓜。璽，斯氏翻。綬，音受。〕車馬、金帛、甲兵、什器。〔賢曰：古之師行，二五為什，食器之類必供之，故曰什物、什具。今人通謂生生之具為什物。〕又轉河東米糒二萬五千斛，牛羊三萬六千頭以贍給之。〔糒，音備，糗也。〕令中郎將將弛刑五十人，隨單于所處，參辭訟，察動靜。〔弛刑者，弛刑徒也。說文：弓解曰弛。此謂解其罪而輸作者。處，昌呂翻。考異曰：帝紀：今年春，使段彬賜璽綬，置使匈奴中郎將。據匈奴傳，賜璽綬在秋，其置中郎將亦未知決在何時。或者今天春置之，至是更為之約束制度耳。〕單于歲盡輒遣奉奏，送侍子入朝，漢遣謁者送前侍子還單于庭，賜單于及閼氏、左、右賢王以下繒綵合萬匹，歲以為常。〔閼，音煙。氏，音支。〕於是雲中、五原、朔方、北地，定襄、鴈門、上谷、代八郡民歸於本土。〔前此避匈奴內徙者，令皆歸復本土。〕遣謁者分將弛刑，補治城郭，〔將，即亮翻；下同。治，直之翻。〕發遣邊民在中國者布還諸縣，皆賜以裝錢，轉給糧食。時城郭丘墟，掃地更為，上乃悔前徙之。〔徙民見上卷十五年。〕\n\n 　　冬，南匈奴五骨都侯子復將其眾三千人歸南部，北單于使騎追擊，悉獲其眾。南單于遣兵拒之，逆戰不利，於是復詔單于徙居西河美稷，〔復，扶又翻。〕因使段彬、王郁留西河擁護之，〔使匈奴中郎將自是亦屯西河美稷。杜佑曰：汾州隰城縣有美稷鄉，即漢美稷縣也。隰城，漢之茲氏縣也。〕令西河長史歲將騎二千、弛刑五百人助中郎將衛護單于，冬屯夏罷，自後以為常。南單于既居西河，亦列置諸部王，助漢扞戌北地、朔方、五原、雲中、定襄、鴈門、代郡，皆領部眾，為郡縣偵邏耳目。〔偵，丑鄭翻。賢曰：邏，音力賀翻。〕北單于惶恐，頗還所掠漢民以示善意，鈔兵每到南部下，〔鈔，楚交翻。〕還過亭候，輒謝曰：「自擊亡虜薁鞬日逐耳，〔薁，於六翻。鞬，居言翻。〕非敢犯漢民也。」\n\n 　　二十七年（辛亥、五一）\n\n 　　夏，四月，戊午，大司徒玉況薨。\n\n 　　五月，丁丑，詔司徒、司空並去「大」名，〔去，羌呂翻。〕改大司馬為太尉。驃騎大將軍行大司馬劉隆即日罷，以太僕趙熹為太尉，大司農馮勤為司徒。\n\n 　　北匈奴遣使詣武威求和親，〔自北地以東、 南部分居塞內，北使不敢至塞下，故詣武威求和。賢曰：武威郡故城，在今涼州姑臧縣西北，故涼城是也。〕帝召公卿廷議，不決；皇太子言曰：「南單于新附，北 虜懼於見伐，故傾耳而聽，爭欲歸義耳。今未能出兵反交通北虜，臣恐南單于將有二心，北虜降者且不復來矣。」〔復，扶又翻；下同。〕帝然之，告武威太守勿受其使。\n\n 　　 朗陵候臧宮、揚虎候馬武上書曰：〔朗陵候國，汝南郡。水經註：揚虛縣屬平原，漯水逕其東，商河發源於此。〕「匈奴貪利，無有禮信，窮則稽首，安則侵盜。 〔稽，音啟。〕虜今人畜疫死，旱蝗赤地，疲困乏力，不當中國一郡，萬里死命，縣在陛下；〔縣，讀曰懸；下同。〕福不再來，時或易失，豈宜固守文德而墮武事 乎！〔左傳曰：大福不再。蒯通曰：時難得而易失。易，以豉翻。墮，讀曰隳。〕今命將臨塞，厚縣購賞，〔將，即亮翻。縣，讀曰懸。〕喻告高句驪、烏桓、鮮卑攻其左，〔句，如字，又音駒。驪，力知翻。〕發河西四郡、天水、隴西羌、胡擊其右，如此，北虜之滅， 不過數年。臣恐陛下仁恩不忍，謀臣狐疑，令萬世刻石之功不立於聖世！」詔報曰：「黃石公記曰：『柔能制剛，弱能制強。〔賢曰：黃不公即張良於下邳圮上所見 老父，出一編書者。〕舍近謀遠者，勞而無功；舍遠謀近者，逸而有終。〔舍，讀曰：捨。〕故曰：務廣地者荒，務廣德者強，有其有者安，貪人有者殘。殘滅之政，雖成必敗。』今國無善政，災變不息，百姓驚惶，人不自保，而復欲遠事邊外乎！孔子曰：『吾死季孫之憂不在顓臾。』〔見論語。〕且北狄尚強，而屯田警備，傳聞之事，恆多失實。〔恆，戶登翻。〕誠能舉天下之半以滅大寇，豈非至願！苟非其時，不如息民。」自是諸將莫敢復兵事者。\n\n 　　上問趙熹以久長之計，熹請遣諸王就國。冬，上始遣魯王興、齊王石就國。〔興，縯之次子。石，章之子，縯之嫡孫也。〕\n\n 　　是歲，帝舅壽張恭侯樊宏薨。〔壽張縣，屬東平國，春秋曰良，漢曰壽良，帝避叔父趙王良諱，改曰壽張。宏，帝舅也，諡敬侯；曰恭侯，溫公避國諱也。考異曰：袁紀「宏」皆作「密」，今從范書。〕宏為人，謙柔畏慎，每當朝會，輒迎期先到，俯伏待事；所上便宜，〔朝，直遙翻；下同。上，時掌翻。〕手自書寫，毀削草本；公朝訪逮，〔逮，及也。〕不敢眾對。宗族染其化，未嘗犯法。帝其重之。及病困，遺令薄葬，一無所用，以為棺柩一藏，不宜復見，〔復，扶又翻。〕如有腐敗，傷孝子之心，使與夫人同墳異藏。〔古夫婦合葬，詩曰：穀則異室，死則同穴是也。同墳異藏自宏始。〕帝善其令，以書示百官，因曰：「今不順壽張侯意，無以彰其德；且吾萬歲之後，欲以為式。」\n\n 　　二十八年（壬子、五二）\n\n 　　春，正月，己巳，徙魯王興為北海王；以魯益東海。帝以東海王彊去就有禮，〔謂以天下讓。〕故優以大封，食二十九縣，賜虎賁、旄頭，設鍾虡之樂，〔漢官儀曰：虎賁千五百人，戴鶡尾，屬虎賁中郎將。旄頭，註見前。爾雅：木謂之虡，所以懸鍾磬也。說文曰：虡飾為猛獸。虡，音巨。〕擬於乘輿。〔乘，繩證翻。〕\n\n 　　夏，六月，丁卯，沛太后郭氏薨。\n\n 　　初，馬援兄子伲王磐，平阿候仁之子也。王莽敗，磐擁富貲為游俠，〔俠，戶頰翻。〕有名江、淮間。後游京師，與諸貴戚友善，援謂姊子曹訓曰：「王氏，廢姓也，子石當屏居自守，〔磐，字子石。屏，必郢翻。〕而反游京師長者，〔賢曰：長者，謂豪俠者也。余謂長者，正指諸貴戚耳，前所謂長者家兒，可以概推。〕用氣自行，多所陵折，其敗必也。」後歲餘，磐坐事死；磐子肅復出入王侯邸第。〔復，扶又翻。〕時禁罔尚疏，諸王皆在京師，競脩名譽，招游士馬。援謂司馬呂种曰：「建武之元，名為天下重開，〔种，持中翻。重，直龍翻。〕自今以往，海內日當安耳。但憂國家諸子並壯而舊防未立，若多通賓客，則大獄起矣。〔賢曰：舊防，諸侯王子不許交通賓客。〕卿曹戒慎之！」至是，有上書告肅等受誅之家，為諸王賓客，慮因事生亂。會更始之子壽光侯鯉得幸於沛王，〔賢曰：壽光縣，屬北海郡，今青州縣。〕怨劉盆子，結客殺故式侯恭。帝怒，沛王坐繫詔獄，三日乃得出。因詔郡縣收捕諸王賓客，更相牽引，〔更，工衡翻。〕死者以千數；呂种亦與其禍，〔與，讀曰豫。〕臨命嘆曰：「馬將軍誠神人也！」\n\n 　　秋，八月，戊寅，東海王彊、沛王輔、楚王英、濟南王康、淮陽延始就國。〔濟，子禮翻。〕\n\n 　　上大會群臣，問「誰可傅太子著﹖」群臣承望上意，皆言「太子舅執金吾原鹿侯陰識可。〔原鹿縣，屬汝南郡，春秋之鹿上也。可，言可任也。〕博士張佚正色曰：「今陛下立太子，為陰氏乎，為天下乎﹖即為陰氏，則陰侯可；為天下，則固宜用天下之賢才！」〔為，于偽翻。〕帝稱善，曰：「欲置傅者，以輔太子也；今博士不難正朕，況太子乎！」即拜佚為太子太傅，以博士桓榮為少傅，賜以輜車、乘馬。〔乘，繩證翻。〕榮大會諸生，陳其車馬、印綬，曰：「今日所蒙，稽古之力也，可不勉哉！」\n\n 　　北匈奴遣使貢馬及裘，更乞和親并請音樂，又求率西域諸國胡洛【章：十二行本「洛」作「客」；乙十一行本同；熊校同。】俱獻見。帝下三府議酬答之宜，〔三府，太尉、司徒、司空府也。見，賢遍翻；下，遐稼翻。〕司徒掾班彪曰：「臣聞孝宣皇帝敕邊守尉曰：『匈奴大國，多變炸，交接得其情，則卻敵折衝；應對入其數，則反為輕欺。』〔數，術數也；言入其術中也。〕今北單于【章：十二行本「單于」作「匈奴」；乙十一行本同；孔本同；退齋校同。】見南單于來附，懼謀其國，故數乞和親，〔數，所角翻；下同。〕又遠驅牛馬與漢合市，〔合市，與漢和合為市也。〕重遣名王，多所貢獻，斯皆外示富強以相欺誕也。臣見其獻益重，知其國益虛；歸親愈數，為懼愈多。然今既未獲助南，則亦不宜絕北，羈縻之義，禮無不答。謂可頗加賞賜，略與所獻相當，報答之辭，令必有適。〔賢曰：適，猶所也，言報答之辭，必令得所也。余謂適，當也，言報答之辭必有當乎事情也。〕今立槀草并上，曰：『單于不忘漢恩，追念先祖舊約，〔謂呼韓邪舊約也。上時掌翻。〕欲修和親，以輔身安國，計議甚高，為單于嘉之！〔為， 于偽翻。〕往者匈奴數有乖亂，呼韓邪、郅支自相讎隙，並蒙孝宣帝【章：十二行本「帝」上有「皇」字；乙十一行本同。】垂恩救護，故各遣侍子稱藩保塞。其後 郅支忿戾，自絕皇澤，而呼韓附親，忠孝彌著。及漢滅郅支，遂保國傳嗣，子孫相繼。〔事並見前紀。〕今南單于攜眾向南，款塞歸命，自以呼韓嫡長，次第當立，而侵奪失職，猜疑相背，數請兵將，歸掃北庭，〔長，知兩翻。背，蒲妹翻。將，即亮翻。〕策謀紛紜，無所不至。惟念斯言不可獨聽，〔惟，思也。〕又以北單于比年貢獻，〔比，毗至翻。〕欲脩和親，故拒而未許，將以成單于忠孝之義。漢秉威信，總率萬國，日月所照，皆為臣妾，殊俗百蠻，義無親疏，服順者褒賞，畔逆者誅罰，善惡之效，呼韓、郅支是也。今單于欲脩和親，款誠已達，何嫌而欲率西域諸國俱來獻見！西域國屬匈奴與屬漢何異！單于數連兵亂，國內虛耗，貢物裁以通禮，何必獻馬裘！今齎雜繒五百匹，弓鞬韥丸一，〔贀曰：鞬，音居言翻。方言曰：藏弓為鞬，藏箭為韥。 丸，即箭箙也。韥，與韣同；徒谷翻。〕矢四發，遺單于；〔遺，于季翻。〕又賜獻馬左骨都侯、右谷蠡王〔谷，音鹿。蠡，音黎。〕雜繒各四百匹，斬馬劍各一。 單于前言「先帝時所賜呼韓邪竽、瑟、空侯怭日敗，〔竽管三十六簧。劉昫曰：女媧氏造匏，列管於匏上，內簧其中；爾邪謂之巢。大者曰禾，小者曰和。竽，煦也，立春之春，照生萬物也。竽管三十六宮，管在左，和管十三宮，管居中。今之竽笙，並以木代匏而漆之，無復八音矣。瑟，註見前。空侯，世本云：空國侯所造。劉昫曰：漢武帝使樂人侯調所作，以祠太廟。或曰：侯暉所作，其聲坎坎應節，謂之坎侯，聲訛為箜篌；或謂師賢靡靡樂，非也。舊說一依琴制，今按，其形似瑟而小，七絃，用撥彈之如琵琶。〕願復裁賜。」〔賢曰：言更請裁賜也。余謂裁，量也，量多少以賜也。復，扶又翻。〕念單于國尚安，方厲武節，以戰攻為務，竽、瑟之用，不如良弓、利劍，故未以齎。朕不愛小物，於單于便宜，所欲遣驛以聞。』帝悉納從之。\n\n 　　二十九年（癸丑、五三）\n\n 　　春，二月，丁巳朔，日有食之。\n\n 　　三十年（甲寅、五四）\n\n 　　春，二月，車駕東巡。群臣上言：「即位三十年，宜封禪泰山。」詔曰：「即位三十年，百姓怨氣滿腹，『吾誰欺，欺天乎！』『曾謂泰山不如林放乎！』〔論語記孔子之言。〕何事污七十二代之編錄！〔賢曰：莊子曰：易姓而王，封於泰山，禪於梁父者，七十有二代；其有形兆垠堮，勒石凡千八百餘處。許慎說文序曰：蒼頡之初作書，蓋依類象形，胡謂之文；其有形聲相益，即謂之字。字者，言孳乳而滋多也。著於竹帛，謂之書。書者，如也。以迄五帝、三王之世，改易殊體，封於泰山者，七十有二代，靡有同焉。汙，烏故翻。〕若郡縣遠遣吏上壽，盛稱虛美，必髡，令屯田。」於是群臣不敢復言。〔復，扶又翻。〕\n\n 　　甲子，上幸魯濟南；〔濟，子禮翻。〕閏月，癸丑，還宮。\n\n 　　有星孛于紫宮。〔孛，蒲內翻。〕\n\n 　　夏，四月，戊子，徙左翊王焉為中山王。\n\n 　　五月，大水。\n\n 　　秋，七月，丁酉，上行幸魯；冬，十一月，丁酉，還宮。\n\n 　　膠東剛侯賈復薨。〔諡法：能補前過曰剛。此直以賈復剛毅而諡之耳。考異曰：本傳在三十一年。今從袁紀。〕復從征伐，未嘗喪敗，數與諸將潰圍解急，身被十二創。〔喪，息浪翻。數，所角翻。被，皮義翻。創，初良翻。〕帝以復敢深入，希令遠征，而壯其勇節，常自從之，〔常以復自從也。〕故復少方面之勳。〔少，詩沼翻。〕諸將每論功伐，復未嘗有言。帝輒曰：「賈君之功，我自知之。」\n\n 　　三十一年（乙卯、五五）\n\n 　　夏，五月，大水。\n\n 　　癸酉晦，日有食之。\n\n 　　蝗。\n\n 　　京兆掾第五倫〔倫之先，齊諸田，徙長陵；諸田徙園陵者多，故以次第為氏。掾，俞絹翻。〕領長安市，公平廉介，市無姦枉。每讀詔書，常歎息曰：「此聖主也，一見決矣。」等輩笑之曰： 「爾說將尚不能下，〔賢曰：將謂州將。說，輸芮翻。將，即亮翻。〕安能動萬乘乎！」〔乘，繩證翻。〕倫曰：「未遇知己，道不同故耳。」後舉孝廉，補淮陽醫 工長。〔百官志：王國官有禮樂長，主樂人；衛士長，主衛士，醫工長，主醫藥；永巷長，主宮中婢使；祠祀長，主祠祀；皆比四百石。長，知兩翻。〕\n\n 　　中元元年（丙辰、五六）洪氏隸釋曰：成都有漢蜀郡太守何君造尊楗閣碑，其未云「建\n\n 　　武中元二年六月。〔按范史本紀，建武止三十一年，次年改為中元，直書為中元元年。觀此所刻，乃是雖別為中元，猶冠以建武，如文、景中元、後元之類也。又祭祀志載封禪後赦天下詔，明言云「改建武三十二年為建武中元元年。」東夷倭國傳，「建武中元二年，來奉貢，」證據甚明。未莒公紀元通譜云：「紀、志俱出范史，必傳寫脫誤，學者失於精審，以意刪去。梁武帝大同、大通俱有『中』字，是亦憲章於此。司馬公作通鑑，不取其說。」余按考異，溫公非不不取宋說也，從袁、范書中元者，從簡易耳。〕\n\n 　　春，正月，淮陽王入朝，倫隨官屬得會見。〔見，賢遍翻。〕帝問以政事，倫因此酬對，帝大悅；明日，復特召入，與語至夕。〔復，扶又翻。〕帝謂倫曰：「聞卿為吏，篣婦公，〔篣，音彭。〕不過從兄飯，寧有之邪﹖」〔過，工禾翻。從，才用翻。飯，扶晚翻。〕對曰：「臣三娶妻，皆無父。少遭饑亂，〔少，詩照翻。〕實不敢妄過人食。眾人以臣愚蔽，故生是語耳。」帝大笑。以倫為扶夷長，〔賢曰：扶夷縣，屬零陵郡，故城在今邵州武岡縣東北。水經註：夫夷縣在邵陵西。〕未到官，追拜會稽太守；〔會，古外翻。守，式又翻。〕為政清而有惠，百姓愛之。\n\n 　　上讀河圖會昌符曰：「赤劉之九，會命岱崇。」〔風俗通曰：岱，始也。泰山，山之尊者，一曰岱宗。岱，始也；宗，長也。萬物之始，陰陽交代，故為五岳之長。〕上感此文，乃詔虎賁中郎將梁松等按察【章：十二行本「察」作「索」；乙十一行本同。】河、雒讖文，言九世當封禪者凡三十六事。〔讖，楚譖翻。〕於是張純等復奏請封禪，〔復，扶又翻。史記集註曰：泰山上築土為壇以祭天，報天之功，故曰封。泰山下、小山上除地，報地之功， 故曰禪。〕上乃許焉。詔有司求元封故事，當用方石再累，玉檢、金泥。〔元封故事，武帝封禪故事也。用方石再累，置壇中，皆方五尺，厚一尺。用玉牒書藏方 石，牒厚五寸，長尺三寸，廣五寸。有玉檢，又有石檢十枚，列於石旁，東西各三，南北各二，皆長五尺，廣三尺，厚七寸。檢中刻三處，深四寸，方五寸，有蓋。 檢用金縷五周，以水銀和金以為泥。〕上以石功難就，欲因孝武故封石，置玉牒其中，梁松等爭以為不可，乃命石工取完青石，無必五色。〔舊制用石，蓋各依方色也。〕\n\n 　　丁卯，車駕東巡，二月己卯，幸魯，進幸泰山。辛卯，晨，祭天於泰山下南方，群神皆從，〔從，從祀之。從，才用翻。〕用樂如南郊。事畢，至食時，天子御輦登山，日中後，到山上，〔郭璞註山海經曰：泰山從山下至頭，四十八里二八百步。〕更衣。〔易服，乃即事也。更，工衡翻。〕晡時，升壇北面，尚書令奉玉牒檢，天子以二分璽親封之，〔璽，斯氏翻。〕訖，太常命騶騎二千餘人〔騶，側尤翻。〕發壇上方石，尚書令藏玉牒已，復石覆訖，〔覆，敷救翻。〕尚書令以五寸印封石檢。事畢，天子再拜。群臣稱萬歲，乃復道下。〔謂復故道而下山也。〕夜半後，上乃到山下，百官明旦乃訖。甲午，禪祭地於梁陰，〔梁父之陰也。禪，時戰翻。〕以高后配，山川群神從，〔從，從祀也。從，才用翻。〕如元始中北郊故事。\n\n 　　三月，戊辰，司空張純薨。\n\n 　　夏，四月，癸酉，車駕還宮；己卯，赦天下，改元。〔考異曰：續漢志云：「以建武三十二年為建武中元元年。」紀年通譜云：據紀、志俱出范氏，而所載不同，此必傳寫脫誤。今官書累經校定，學者失於精審，但見紀元復有建武二字，輒以意刪去，斯為繆矣。梁武帝大同、大通之號俱有「中」字，是亦憲章於此。今從袁紀、范書。〕\n\n 　　上行幸長安；五月，乙丑，還宮。\n\n 　　六月，辛卯，以太僕馮魴為司空。〔魴，符方翻。〕\n\n 　　乙未，司徒冯勤薨。\n\n 　　京師醴泉湧出，〔爾雅：甘雨時降，萬物以嘉，謂之醴泉。〕又有赤草生於水崖，〔賢曰：赤草，朱草也。大戴禮曰：朱草日生一葉，至十五日以後，日落一葉，週而復始。〕郡國頻上甘露。〔上，時掌翻；下同。〕群臣奏言：「靈物仍降，宜令太史撰集，以傳來世。」〔賢曰：太史，史官之長也。撰，雛免翻。〕帝不納。帝【章：十二行本「帝」作「常」；乙十一行本同；孔本同。】自謙無德，于【章：十二行本「于」作「每」；乙十一行本同；孔本同；熊校同。】郡國所上，輒抑而不當，故史官罕得記焉。\n\n 　　秋，郡国三蝗。\n\n 　　冬，十月，章未，以司隸校尉東萊李訢為司徒。〔郡國志：東萊郡，在雒陽東三千一百二八十里。訢，許斤翻。〕\n\n 　　甲申，使司空告祠高廟，上薄太后尊號曰高皇后，配食地祇。〔上，時掌翻。〕遷呂太后廟主于園，〔以呂太后幾危劉氏也。賢曰：園，謂塋域也，於中置寢。〕四時上祭。〔上，時掌翻。〕\n\n 　　十一月，甲子晦，日有食之。\n\n 　　是歲，起明堂、靈臺、辟雍，〔賢曰：漢官儀：明堂去平城門二里所，天子出從平城門，先歷明堂，乃至郊祀。又曰：辟雍，去明堂三百步，車駕臨辟雍，從北門入；三月、九月，皆於中行鄉射禮。辟雍，以水周其外，以節觀者。漢宮闕疏曰：靈臺，高三丈，十二門。楊衒之雒陽記曰：平昌門直南，大道東是明堂，大道西是靈臺。〕宣布圖識於天下。\n\n 　　初，上以赤伏符即帝位，〔見四十卷建武元年。〕由是信用讖文，多以決定嫌疑。給事中桓譚上疏諫曰：「凡人情忽於見事而貴於異聞。〔見，賢遍翻。〕觀先王之所記述，咸以仁義正道為本，非有奇怪虛誕之事。蓋天道性命，聖人所難言也，自子貢以下，不得而聞，〔論語：子貢曰：夫子之言性與天道，不可得而聞也。〕況後世淺儒，能通之乎！今諸巧慧小才、伎數之人，增益圖書，矯稱讖記，〔伎，謂方仗，醫方之家也。數，謂數術。明堂羲和、史卜之宜也。圖書，即讖緯符命之類是也。伎，渠綺翻。〕以欺惑貪邪，註誤人主，焉可不抑遠之哉！〔註，古賣翻，又戶卦翻。焉，於虔翻。遠，于願翻。〕臣譚伏聞陛下窮折方士黃白之術，甚為明矣；〔黃白，謂以藥化成金銀也。方士，有方術之士也。〕而乃欲聽納記，又何誤也！其事雖有時合，譬猶卜數隻偶之類。〔賢曰：言偶中也。〕陛下宜垂明德，發聖意，屏群小之曲說，〔屏，必郢翻，又卑正翻。〕述五經之正義。」疏奏，帝不悅。會議靈臺所處，〔處，昌呂翻。〕帝謂譚曰：「吾欲以讖決之，何如﹖」譚默然，良久曰：「臣不讀讖。」帝問其故，譚復極言讖之非經。〔復，扶又翻。〕帝大怒曰：「桓譚非聖無法，將下，斬之！」〔將，資良翻，持也，領也。〕譚叩頭流血，良久，乃得解。出為六安郡丞，〔賢曰：六安郡故城，在今壽州安豐縣南。余據郡國志，建武十六年，省六安國，以其縣屬廬江郡，譚出為郡丞，必不在是非，通鑑因靈臺事，併書於此。〕道病卒。\n\n 　　范曄論曰：桓譚以不善讖流亡，鄭興以遜辭僅免；賈逵能傅會文致，最差貴顯；〔鄭興事見四十二卷七年。明帝永平中，賈逵上言：左氏與圖讖合，明劉氏為堯後。帝嘉之，歷遷侍中，領騎都尉，甚見信用。傅，讀曰附。〕世主以此論學，悲哉！\n\n 　　南單于比死，弟左賢王莫立，為丘浮尤鞮單于。〔鞮，丁奚翻。〕帝遣使齎璽書拜授璽綬，賜以衣冠及繒綵，〔繒，慈陵翻。〕是後遂以為常。\n\n 　　二年（丁巳、五七）\n\n 　　春，正月，辛未，初立北郊，祀后土。\n\n 　　二月，戊戌，帝崩於南宮前殿，年六十二。帝每旦視朝，月昃乃罷，〔日過中則昃。朝，遙翻。〕數引公卿、郎將〔數，所角翻。〕講論經理，夜分乃寐。〔賢曰：分，猶半也。〕皇太子見帝勤勞不怠，承間諫曰：〔間，古莧翻。〕「陛下有禹、湯之明，而失黃、老養性之福，願頤愛精神，優游自寧。」帝曰：「我自樂此，不為疲也！」〔樂，音洛。〕雖以征伐濟大業，及天下既定，乃退功臣而進文吏，明慎政體，總攬權綱，量時度力，〔量，音良。度，徒洛翻。〕舉無過事，故能恢復前烈，身致太平。\n\n 　　太尉趙熹典喪事。時經王莽之亂，舊典不存，皇太子與諸王雜止同席，藩國官屬出入宮省，〔宮省，即宮禁也。〕與百僚無別。〔別，彼列翻。〕熹正色，橫劍殿階，扶下諸王以明尊卑；奏遣謁者將護官屬分止他縣，諸王並令就邸，〔諸王國各置邸洛陽。〕唯得朝晡入臨；〔臨，臨哭也，力鴆翻；下同。〕整禮儀，嚴門衛，〔賈公彥曰：漢宮殿門每門皆使司馬一人守門，比千石，皆號司馬殿門。〕內外肅然。\n\n 　　太子即皇帝位，尊皇后曰皇太后。\n\n 　　山陽幵荊哭臨不哀，而作飛書，令蒼頭詐稱大鴻臚郭況書與東海王彊，言其無罪被廢，〔被，皮義翻。〕及郭后黜辱，勸令東歸舉兵以取天下，且曰：「高祖起亭長，陛下興白水，〔謂光武起於南陽舂陵之白水鄉也。長，知兩翻。〕何況於王，陛下長子、故副主哉！〔故副主，謂舊為太子也。長，知兩翻。〕當為秋霜，毋為檻羊。〔賢曰：秋霜，肅殺於物；檻羊，受制於人。〕人主崩亡，閭閻之伍尚為盜賊，欲有所望，何況王邪！」彊得書惶怖，〔佈，普故翻。〕即執其使，〔使，疏吏翻。〕封書上之。〔上，時掌翻。〕明帝以荊母弟，〔帝及荊皆陰后所生。〕祕其事，遣荊出止河南宮。〔宮在河南縣。〕\n\n 　　三月，丁卯，葬光武皇帝於原陵。〔帝王紀曰：原陵，在臨平亭東南，去雒陽十五里。水經註：光武葬臨平亭南，西望平陰，大河逕其北。〕\n\n 　　夏，四月，丙辰，詔曰：「方今上無天子，下無方伯，若涉淵水而無舟楫。夫萬簌至重而壯者慮輕，實賴有德左右小子。〔帝謙言年尚少壯，思慮輕淺，故須賢人輔弼。賴，恃也　。左右，助也。左右，音佐佑。〕高密候禹，元功之首；東平王蒼，寬博有謀；其以禹為太傅，養為驃騎將軍。」蒼懇辭，帝不許。又詔驃騎將軍置長史，掾史員四十人，位在三公上。〔賢曰：四府掾史，皆無四十人，今特置以優之也。驃，匹妙翻。掾，俞絹翻。〕蒼嘗薦西曹掾齊國吳良，〔百官志：西曹主府史署用。掾，秩比四百石。〕帝曰：「薦賢助國，宰相之職也。蕭何舉韓信，設壇而拜，不復考試，〔復，扶又翻；下同。〕今以良為議郎。」\n\n 　　初，燒當羌豪滇良擊破先零，奪居其地；〔羌無弋爰尠玄孫研，居湟中，至豪健，羌中號其種為研種。至研十三世孫燒當復豪健，其子孫更以燒當為種號。滇良者，燒當之玄孫也。自燒當至滇良，世固河北大允谷，而先零箄湳，並皆強富。滇良集諸雜種，掩擊先零箄湳，大破之， 奪居大榆中地，繇是始強。滇，音顛。零，音憐。〕滇良卒，子滇吾立，附落轉盛。秋，滇吾與弟滇岸率眾寇隴西，敗太守劉盱於允街，〔敗，補邁翻。賢曰：允， 音鉛；街，音皆；屬金城郡，故城在今涼州昌松縣東南，城臨麗水，一名麗水城。〕於是守塞諸羌皆叛。詔謁者張鴻領諸郡兵擊之，戰於允吾，〔賢曰：允吾，縣名，屬金城郡，故城在今蘭州廣武縣西南。允，音鉛。吾，音牙。杜佑曰：西平郡龍支縣，漢允吾縣地，後漢為龍耆縣。〕鴻軍敗沒。冬，十一月，復遣中郎將竇固監捕虜將軍馬武等二將軍、四萬人討之。〔監，古銜翻。〕\n\n 　　是歲，南單于莫死，弟江立，為伊伐於慮鞮單于。〔鞮，丁奚翻。〕\n\n 　　顯宗孝明皇帝上〔幼名陽，後改名莊。伏侯古今註曰：「莊」之字曰「嚴」。諡法，照臨四方曰明。光武第四子也。〕\n\n 　　永平元年（戊午、五八）\n\n 　　春，正月，帝率公卿已下，〔已下，即以下。孔穎達曰：已與以字本同。〕朝于原陵，如元會儀。〔朝陵如元會儀，事死如事生也。朝，直遙翻。〕乘輿拜神坐，〔乘，繩證翻。坐，徂臥翻。〕退，坐東廂；侍衛官皆在神坐後，太官上食，〔上，時掌翻；下同。〕太常奏樂；郡國上計史以次前，當神軒占其郡穀價及民所疾苦。是後遂以為常。\n\n 　　夏，五月，高密元侯鄧禹薨。〔諡法：行義說民曰元；主義行德曰元。此特以鄧禹中興元功而諡之耳，後世諡法始有茂德丕績曰元。〕\n\n 　　東海恭王彊病，上遣使者太醫乘驛視疾，駱驛不絕。〔驛，傳遞馬也。左傳謂之乘馹者，乘驛馬也，西漢謂之置傳、馳傳。駱驛，往來不絕也。〕詔沛王輔、濟南王康、淮陽王延詣魯省疾。〔省，悉景翻。〕戊寅，彊薨，臨終，上書謝恩言：「身既夭命，孤弱復為皇太后、陛下憂慮，〔言身既夭死，而子孫貽上之人憂慮心。夭，於紹翻。復，扶又翻；下同。〕誠悲誠凓！息政，小人也，〔息，子也；政其名。〕猥當襲臣後，必非所以全利之也， 願還東海郡。今天下新罹大憂，〔謂光武崩也。〕惟陛下加供養皇太后，數進御餐。〔供，居用翻。養，羊亮翻。數，所角翻。〕臣彊困劣，言不能盡意，願並謝諸 王，不意永不復相見也！」帝覽書悲慟，從太后出幸津門亭發哀，〔賢曰：津門，雒陽城南面西頭門也，一名津陽門。每門皆有亭。李尤銘，津門位未。〕使大司空 持節護喪事，〔百官志：司空掌水土事；大喪，掌將校復土。今使護藩王喪，殊禮也。〕贈送以殊禮，詔楚王英、趙王栩、北海王興及京師親戚皆會葬。〔栩，況羽翻。〕帝追惟彊深執謙儉，〔惟，思也。〕不欲厚葬以違其意，於是特詔：「遣送之物，務從約省，衣足斂形，〔斂，力贍翻。〕茅車瓦器，物減於制，以彰王章爾獨行之志。」將作大匠留起陵廟。〔秦曰將作少府，景帝改為將作大匠；掌修作宗廟、路寢、宮室、陵園土木之工，并樹桐梓之類，列於道側。〕\n\n 　　秋，七月，馬武等擊燒當羌，大破之，餘皆降散。〔降，戶江翻。〕\n\n 　　山陽王荊私迎能為星者，與謀議，冀天下有變；帝聞之，徙封荊廣陵王，〔遣之國。郡國志，廣陵，在雒陽東一千六百四十里。〕\n\n 　　遼東太守祭肜使偏何討赤山〔偏氏，高辛後。急就章有偏、呂、何。〕烏桓，〔烏桓傳：赤山，在遼東西北數千里。鮮卑傳云：偏何擊漁陽赤山烏桓欽「歆」志賁。蓋歆志賁本赤山種而居漁陽塞外也。〕大破之，斬其魁帥。〔帥，所類翻。〕塞外震讋，〔讋，之涉翻。〕西自武威，東盡玄菟，〔郡國志：武威郡，在雒陽西三千五百里。玄菟郡，在雒陽東北四千里。菟，同都翻。〕皆來內附，野無風塵，乃悉罷緣邊屯兵。\n\n 　　東平王蒼以為中興三十餘年，四方無虞，宜修禮樂，乃與公卿共議定南北郊冠冕、車服制度〔光武建武二年，立南郊。中元元年，立北郊於雒陽城北四里。今定其冠冕、車服制度。漢官儀曰：北郊壇在城西北角，去城一里所。〕及光武廟登歌、八佾舞數，上之。〔記曰：歌者，在上貴人聲也，天子樂舞八佾，六十四人，八八六十四人也。佾，音逸，舞行列也。上，時掌翻。〕\n\n 　　好畤愍侯取弇薨。〔時，音止。諡法：在國遭憂曰愍。時國有大喪，故以諡弇，言與國同戚也。弇，古含翻。〕\n\n 　　二年（己未、五九）\n\n 　　春，正月，辛未，宗祀光武皇帝於明堂，〔宗，尊也，尊而祀之以配上帝。〕帝及公卿列侯，始服冠冕、玉佩以行事。〔漢官儀曰：天子冠通天，諸侯王冠遠遊，三公諸侯冠進賢三梁，卿大夫尚書二千石博士冠兩梁，千石以下至小吏冠一梁。天子、公卿、特進、諸侯祀天地明堂，皆冠平冕，天子十二旒，三公、九卿、諸侯七；其纓各如其綬色，玄衣纁裳。周禮曰：王祀昊天上帝，則服大裘而冕，祀五帝亦如之。三禮圖曰：冕以三十升布漆而為之，廣八寸，長尺六寸，前圜後方，前下後高，有俛伏之形，故謂之冕。欲人之位彌高而志彌下，故以名焉。董巴輿服志曰：顯宗初服冕衣裳以祀天地。衣裳以玄上纁下，乘輿備文日月星辰十二章，三公，諸侯用山龍九章，卿已下用華蟲七章，皆五色采；乘輿刺繡，公卿已下皆織成，陳留、襄邑獻之。徐廣車服註曰：漢明帝按古禮備服章，天子郊廟衣，阜上絳下，前三幅，後四幅，衣畫而裳繡。禮記：古之君子必佩玉，君子於玉比德焉。天子佩白玉，公侯佩山玄玉，大夫佩水蒼玉，世子佩瑜玊。晉志曰：周禮弁師掌六冕，司服掌六服，自后王至庶人，各有等差。秦變古制，郊制之服怕以袀玄，舊法掃地盡矣。漢承秦故，二百餘年，未能有所制立。及中興後，明帝乃始采周官、禮記、尚書及諸儒記說，備袞冕之服。天子車乘冠服，從歐陽氏說；公卿已下，從大、小夏侯氏說。〕禮畢，登靈臺，望雲物。〔春秋左氏傳曰：分至啟閉，必書雲物。杜預註曰：雲物，氣色災變也，素察妖祥，逆為之備。前書天文志曰：歲正月旦，旦至食為麥，食至日昳為稷，昳至晡為黍，晡至下晡為菽，下晡至日入為麻，各以其時用雲色，占種所宜。〕赦天下。\n\n 　　三月，臨辟雍，初行大射禮。〔儀禮曰：大射之禮，王將祭射宮，擇士以助祭也。張虎侯、熊侯、豹侯，其制若今之射的也。〕\n\n 　　冬，十月，壬子，上幸辟雍，初行養老禮；以李躬為三老，桓榮為五更。〔更，工衡翻。〕三老服都紵大袍，冠進賢，扶玉杖；〔紵，直呂翻。說文曰：紵，廍屬。績紵以為美布，故曰都紵。續漢志：進賢冠，古緇布冠也，文儒者之服也。前高七寸，後高三寸，長八寸。公侯三梁，中二千石至博士兩梁，自博士以下至小史、私學弟子皆一梁。又，仲春之月，縣道皆案戶比民，民年始七十者授之以玉杖。玉杖，長九尺，端以鳩鳥為飾。鳩者，不噎之鳥也，欲老人不噎。爾雅翼曰：刻玉為鳩，置之杖端，謂之鳩杖，亦曰玉杖。〕五更亦如之，不杖。乘輿到辟雍禮殿，〔乘，繩證翻。〕御坐東廂，遣使者安車迎三老、五更於太學講堂，天子迎于門屏，交禮；道自阼階，〔道，讀曰導。〕三老升自賓階；至階，天子揖如禮。三老升，東面，三公設几，九卿正履，天子親袒割牲，執醬而饋，〔饋，進食也，醬，食味之主，故執之而饋。〕執爵而酳，〔酳，音胤，又士覲翻。〕祝鯁在前，祝饐在後。〔饐，一結翻，食窒氣不通。〕五更南面，三公進供，禮亦如之。〔賢曰：宋均曰：三老，老人知天地人之事者；五更，老人知五行更代事者。鄭康城曰：三老、五更，皆年老更事致仕者也；天子以父兄養之，示天下之孝弟也。名以三、五者，取象三辰、五星，天所以照明天下者。都布，布名。進賢冠，古緇布冠也，文儒者之服，前高七寸，後高三寸，長八寸。禮殿，先聖、先師也。阼階，東階，主階也；賓階，西階也。賢曰：醬，醢也；酳，漱也，所以潔口也。陸德明曰：以酒日酳，以水日漱。音義隱云：飯畢盪口也，音胤。老人食多鯁饐，故置人於前後祝之，令其不鯁饐也。都，布之美者也。進賢冠，古緇布冠也。玉杖，長七尺，端以鳩鳥為飾，鳩者，不噎之鳥也，欲老人不噎。更，工衡翻。〕禮畢，引桓榮及弟子升堂，上自為下說，〔賢曰：下說，謂下語而講說也。〕諸儒執經問難於前，〔難，乃旦翻。〕冠帶縉紳之人圜橋門而觀聽者，蓋億萬計。〔漢官儀曰：辟雍，四門外有水，以節觀者，門外皆有橋，觀者在水外，故云圜橋門也。圜，繞也。〕於是下詔賜榮爵關內侯；〔考異曰：帝紀載詔文，上言李躬而下獨封榮，似脫「躬」字。榮傳、袁紀，詔獨言桓榮，不及李躬，今闕疑。〕三老五更皆以二千石祿養終厥身。賜天下老酒，人一石，肉四十斤。\n\n 　　上自為太子，受尚書於桓榮，及即帝位，猶尊榮以師禮。嘗幸太常府，令榮坐東面，設几杖，會百官及榮門生數百人，〔門生，受業於門者也。〕上親自執業；〔執業，猶執經也。〕諸生或避位發難，〔發難，發疑難也。難，乃旦翻。〕上謙曰：「太師在是。」既罷，悉以太官供具賜太常家。榮每疾病，帝輒遣使者存問，太官、太醫相望於道。及篤，上疏謝恩，讓還爵士。帝幸其家問起居，入街，下車，擁經而前，撫榮垂涕，賜以牀茵、刀劍、衣被，良久乃去。自是諸侯、將軍、大夫問疾者，不敢復乘車到門，〔復，扶又翻。〕皆拜牀下。榮卒，帝親自變服臨喪送葬，賜冢塋于首山之陽。〔賢曰：首陽山，在今偃師縣西北。〕子郁當嗣，讓其兄子汎；帝不許，郁乃受封，而悉以租入與之。帝以郁為侍中。\n\n 　　上以中山王焉，郭太后少子，太后尤愛之，故獨留京師，至是始與諸王俱就國，賜以虎賁、官騎，〔賢曰：漢官儀：騶騎，王家名官騎。余據焉傳，時賜以北軍胡騎百人，便兵善射。騶，側优翻。〕恩寵尤厚，獨得往來京師。帝禮待陰、郭，每事必均，數受賞賜，〔數，所角翻；下同。〕恩寵俱渥。\n\n 　　甲子，上行幸長安。十一月，甲申，遣使者以中牢祠蕭何、霍光，帝過，式其墓。進幸河東；癸卯，還宮。\n\n 　　十二月，護羌校尉竇林坐欺罔及臧罪，下獄死。〔時羌滇吾叛，滇岸來降，林奏以滇岸為大豪。後滇吾復降，林又奏其為第一豪。帝怪其一種兩豪，以詰林，窮驗，知之，怒而免林官。涼州刺史又奏林臧罪，遂下獄死。下，遐稼翻。〕林者，融之從 兄子也。〔從，才用翻。〕於是竇氏一公、兩侯、三公主、四二千石相與並時，〔賢曰：一公：大司空也。兩侯：奸豐、顯親也。四二千石：衛尉、城門校尉、護羌 校尉、中郎將也。余據融傳，融子穆尚尚內黃公主，穆子勳尚東海王彊女沘陽公主，友子固尚光武女溫陽公主。〕自祖及孫，官府邸第相望京邑，於親戚功臣中莫與為比。及林誅，帝數下詔切責融，融惶恐乞骸骨，詔令歸第養病。\n\n 　　是歲，初迎氣於五郊。〔續漢書曰：迎氣五郊之兆，四方之兆各依其位，中央之兆在未，壇皆三尺。立春之日，迎春於東郊，祭青帝、句芒，車服怕青，歌青陽，八佾舞雲翹之舞。立夏之日，迎夏於南郊，祭赤帝、祝融，車服皆赤，歌朱明，舞如迎春。先立秋十八日，迎黃靈於中兆，祭黃帝、后土，車服皆黃，歌朱明，八佾舞雲翹育命之舞。立秋之日，迎乎於西郊，祭白帝、蓐收，車服皆白，歌白藏，八佾舞育命之舞。立冬之日，迎各於北郊，祭黑帝、玄冥，車服皆黑，歌玄冥，舞如迎秋。〕\n\n 　　新陽侯陰就子豐尚酈邑公主。公主驕勡，豐殺之，被誅，父母皆自殺。〔公主，光武女賢曰：酈縣，屬南陽郡。酈，音櫟。〕\n\n 　　南單于汗死，單于比之子適立，為対僮尸逐侯鞮單于。〔賢曰：対，炎奚翻。〕\n\n 　　三年（庚申、六○）\n\n 　　春，二月，甲寅，太尉趙熹、司徒李訢免。丙辰，以左馮翊郭冊為司徒。己未，以南陽太守虞延為太尉。\n\n 　　甲子，立貴人馬氏為皇后，皇子炟為太子。〔賢曰：炟，音丁達翻。〕\n\n 　　后，援之女也，光武時，以選入太子宮，能奉承陰后，傍接同列，傍接同列，禮則脩備，上下安之，遂見寵異；及帝即位，為貴人。時后前母姊女賈氏亦以選入，生皇子炟；帝以后無子，命養之，謂曰：「人未必當自生子，但患愛養不至耳！」后於是盡心撫育，榮悴過於所生。〔悴，秦醉翻。〕太子亦孝性淳篤，母子慈愛，始終無纖介之間。〔賢曰：纖介，猶細微也。間，隙也。間，古莧翻。〕后常以皇嗣未廣，薦達左右，若恐不及。後宮有進見者，每加慰納；若數所寵引，〔見，賢遍翻。數，所角翻；下同。〕輒加隆遇。\n\n 　　及有司奏立長秋宮，〔皇后宮謂之長 秋宮。〕帝未有所言，皇太后曰：「馬貴人德冠後宮，〔冠，古玩翻。〕即其人也。」后既正位宮闈，愈自謙肅，好讀書。常衣大練，〔賢曰：大練，大帛也。杜預 註左傳曰：大帛，厚繒也。好，呼到翻。衣，於既翻。〕裙，火加緣；〔緣，俞絹翻。〕朔望諸姬主朝請，〔朝，直遙翻。〕望見后袍衣疏粗，以為綺縠，就視，乃笑。后曰：「此繒特宜染色，故用之耳。」群臣奏事有難平者，〔平，決也。難平，難決者也。〕帝數以試后，后輒分解趣理，各得其情，然未嘗以家私干政事。帝由是寵敬，始終無衰焉。\n\n 　　帝思中興功臣，乃圖畫二十八將於南宮雲臺，以鄧禹為首，次馬成、吳漢、王梁、賈復、陳俊、耿弇、杜茂、寇恂、傅俊、岑彭、堅鐔、馮異、王霸、朱祜、任光、祭遵、李忠、景丹、萬脩、蓋延、邳肜、銚期、劉植、耿純、臧宮、馬武、劉隆；又益以王常、李通、竇融、卓茂，合三十二人。〔雲臺功臣之次，以鄧禹、吳漢、賈復，耿弇、寇恂、岑彭、馮異、朱祜、佘遵、景丹、蓋延、銚期、耿約、臧宮、馬武、劉隆為一列，馬成、王梁、陳俊、杜茂、傅俊、堅鐔、王霸、任光、李忠、萬脩、邳肜、劉植、王常、李通、竇融、卓茂為一列。此序其次，不與前史合。鐔，音覃，又音尋。祭，則介翻。蓋，古盍翻。銚，音姚。〕馬援以椒房之親，獨不與焉。〔與，讀曰預。〕\n\n 　　夏，四月，辛酉，封皇子建為千乘王，羨為廣平王。〔郡國志：高帝以西平昌置千乘郡，在雒陽東千五百二十里。地理志：武帝征和元年，置為平干國，宣帝五鳳二年，復為廣平國。郡國志：光武建武十三年，省廣平國，以其縣屬鉅鹿郡。賢曰：廣平縣故城，在今洺州永年縣北。千乘，今青州縣，故城在今淄州高苑縣北。乘，繩證翻。〕\n\n 　　六月，丁卯，有星孛於天船北。〔晉天文志，大陵八星在胃北，又北九星曰天船，一曰舟星，所以濟不通也。天漢西南行，絡大陵、天船、卷舌而南行。孛，蒲內翻。〕\n\n 　　帝大起北宮。時天旱，尚書僕射會稽鍾離意〔會，古外翻。〕詣闕、免冠、一疏曰：「昔成湯遭旱，以六事自責曰：『政不節邪﹖使民疾邪﹖宮室營「營」，范書作「榮」。章：十二行本正作「榮」；乙十一行本同。】邪﹖女謁盛邪﹖苞苴行邪﹖讒夫昌邪﹖』〔帝王記曰：成湯大旱七年，齋戒，剪髮斷爪，以己為犧牲，禱於桑林之社，以六事自責。〕竊見北宮大作，民失農時；自古非苦宮室小狹，但患民不安寧，宜且罷止，以應天心。」帝策詔報曰：「湯引六事，咎在一人，其冠、履，勿謝！」〔策詔者，書詔於策也。〕又敕大匠止作諸宮，減省不急。詔因謝公卿百僚，遂應時澍雨。〔說文曰：兩所以澍注萬物，故曰澍，音注。〕\n\n 　　意薦全椒長劉平，〔全椒縣，屬九江郡。賢曰：今滁州縣。〕詔徵拜議郎。平在全椒，政有恩惠，民或增貲就賦，或減年從役。刺史、太守行部，〔行，戶孟翻。〕獄無繫囚，人自以得所，不知所問，唯班詔書而去。\n\n 　　帝性褊察，好以耳目隱發為明，〔賢曰：隱，猶私也。余謂隱者，人耳目之所不及，帝好以耳目窺其隱而發之。好，呼到翻。〕公卿大臣數被詆毀，〔數，所角翻；下同。〕近臣尚書以下至見提曳。〔提，讀如「冒絮提文帝」之提，音大計翻；擲物以擊之也。曳，讀曰拽，音奚結翻，拖也，引也。一說：提、曳，讀皆如字。〕常以事怒郎藥崧，〔藥，姓；崧，名。〕以杖撞之；〔撞，直江翻。〕崧走入牀下，帝怒其，疾言曰：「郎出！」崧乃曰：「天子穆穆，諸侯皇皇，〔記曲禮之文。鄭曰：皆行容止之貌也。贀曰：穆穆，美也。煌煌，盛也。〕未聞人君，自起撞郎。」帝乃赦之。\n\n 　　是時朝廷莫不悚慄，爭為嚴切以避誅責，唯鍾離意獨敢諫爭，〔爭，讀曰諍。〕數封還詔書，臣下過失，輒救解之。會連有變異，上疏曰：「陛下敬畏鬼神，憂恤黎元，而天氣未和，寒暑違節者，咎在群臣不能宣化治職，〔治，直之翻。〕而以苛刻為俗，百官無相親之心，吏民無雍雍之志，〔爾雅曰：雍雍，和也。〕至於感逆和氣，以致天災。百姓可以德勝，難以力服，鹿鳴之詩必言宴樂者，〔鹿鳴，詩小雅宴群臣也。其詩曰：呦呦鹿鳴，食野之苹；我有嘉賓，鼓瑟吹笙。又曰：我有旨酒，以宴樂嘉賓之心。樂，音洛。〕以人神之心洽，然後天氣和也。願陛下垂聖德，緩刑罰，順時氣以調陰陽。」帝雖不能時用，然如其至誠，終愛厚之。\n\n 　　秋，八月，戊辰，詔改太樂官曰太予，用讖文也。〔賢曰：尚書璇璣鈐曰：有帝漢出，德洽作樂，名予。故據璇璣鈐改之。漢儀曰：太予樂令一人，秩六百石。蔡邕禮樂志曰：漢樂四品：一曰太予樂，典郊廟、上陵殿諸食舉之樂；二曰周頌雅樂，典辟雍、饗射、六宗、社稷之樂；三日黃門鼓吹，天子所以宴樂群臣；四曰短簫鐃歌、軍樂也。〕\n\n 　　壬申晦，日有食之。詔曰：「昔楚莊無災，以致戒懼，〔說苑曰：楚莊王見天不見妖而地不出孽，則曰：天其忘予歟﹖此能求過於天，必不逆諫矣！〕魯哀禍大，天不降譴。〔春秋感精符曰：魯哀公時，政彌亂，絕不日食。政亂之類，當致日食之變；而不應者，譴之何益，告之不悟，故哀公之篇，絕無日食之異。〕今之動變，儻尚可救，有司勉思厥職，以匡無德！」\n\n 　　冬，十月，甲子，車駕從皇太后幸章陵。〔光武建武六年，改舂陵鄉為章陵縣。〕荊州刺史郭賀，官有殊政，〔荊州統南陽、南郡、江夏、零陵、桂陽、武陵、長沙等郡。〕上賜以三公之服，黼黻、冕旒；〔東漢之制，冕冠垂旒，前後邃延，三公、諸候七旒，青玉為珠。〕敕行部去襜帷，〔爾雅曰：襜帷蔽前。襜帷者，車之前惟之。孔穎達曰：襜帷，山東謂之裳，或曰潼容，氓之詩曰：淇水湯湯，漸車帷裳。註：帷裳，潼容也。其上有蓋，四方旁垂而下，謂之幨。行，下孟翻。去，羌呂翻。襜，蚩占翻。〕使百姓見其容服，以章有德。戊辰，還自章陵。\n\n 　　是歲，京師及郡國七大水。\n\n 　　莎車王賢以兵威逼奪于窴、大宛、媯塞王國，〔媯塞國，塞種，臨水媯水而居者，因以為國名。莎，素禾翻。窴，徒賢翻。宛，於元翻。媯，居為翻。塞，悉則翻。〕使其將守之。于窴人殺其將君德，立大人休莫霸為王，賢率諸國兵數萬擊之，大為休莫月所敗，脫身走還。休莫霸進圍莎車，中流矢死，〔敗，補邁翻。中，竹仲翻。〕于窴人復立其兄子廣德為王，廣德使其弟仁攻賢。廣德父先拘在莎車，賢乃歸其父，以女妻之，〔復，扶又翻。妻，七細翻。〕與之和。〔為廣德殺賢張本。〕\n",
    "资治通鉴第四十五卷-汉纪三十七": "　　汉纪三十七　起重光作噩，尽旃蒙大渊献，凡十五年。\n\n 　　显宗孝明皇帝下\n\n 　　永平四年（辛酉、六一）\n\n 　　春，帝近出觀覽城第，〔城，雒陽城。第，宅也。賢曰：有甲乙之次，故曰第。〕欲遂校獵河內；〔河內郡，在雒陽北百二十里。〕東平王蒼上書諫；帝覽奏，即還宮。\n\n 　　秋，九月，戊寅，千乘哀王建薨，無子，國除。〔乘，繩證翻。〕\n\n 　　冬，十月，乙卯，司徒郭丹、司空馮魴免，〔魴，音房。〕以河南尹沛國范遷為司徒，太僕伏恭為司空。恭，湛之兄子也。\n\n 　　陵鄉侯梁松坐怨望、縣飛書誹謗，下獄死。〔松嗣父統爵為陵鄉侯。縣，讀曰懸。下，遐稼翻。〕\n\n 　　初，上為太子，太中大夫鄭興子眾以通經知名，〔知名者，有名於時，人皆知之也。〕太子及山陽王荊因梁松以縑帛請之，眾曰：「太子儲君，無外交之義；〔儲，副也。〕漢有舊防，蕃王不宜私通賓客。」松曰：「長老意，不可逆。」眾曰：「犯禁觸罪，不如守正而死。」遂不往。及松敗，賓客多坐之，唯眾不染於辭。\n\n 　　于窴王廣德將諸國兵三萬人攻莎車，誘莎車王賢，殺之，〔窴，徒賢翻。莎，素禾翻。〕并其國。匈奴發諸國兵圍于窴，廣德請降。匈奴立賢質子不居徵為莎車王，〔質，音致。〕廣德又攻殺之，更立其弟齊黎為莎車王。〔更，工衡翻。〕\n\n 　　東平王蒼自以至親輔政，〔蒼輔政，始上卷中元二年。〕聲望日重，意不自安，前後累上疏稱：「自漢興以來，宗室子弟無得在公卿位者，乞上驃騎將軍印綬，退就藩國。」辭甚懇切，帝乃許蒼還國，而不聽上將軍印綬。〔上，時掌翻。〕\n\n 　　五年（壬戌、六二）\n\n 　　春，二月，【章：十二行本「月」下有「庚戌」二字；乙十一行本同。】蒼罷歸藩；〔東平國，在雒陽東六百七十二里。〕帝以驃騎長史為東平太傅，掾為中大夫，命史為王家郎，〔百官志：將軍長史一人，秩千石；掾屬二十九人，秩比四百石至比二百石；令史及御屬三十一人，百石。帝特為蒼置掾、史、員四十人。王國太傅秩二千石，中大夫比六百石，郎二百石。掾，俞絹翻。〕加賜錢五千萬，布十萬匹。\n\n 　　冬，十月，上行幸鄴；是月，還宮。\n\n 　　十一月，北匈奴寇五原；十二月，寇雲中，南單于擊卻之。\n\n 　　是歲，發遣邊民在內郡者，賜裝錢，人二萬。〔賜錢為辦裝也。〕\n\n 　　安豐戴侯竇融年老，子孫縱誕，多于法。長子穆尚內黃公主，〔內黃縣，屬魏郡。〕矯稱陰太后詔，令六安侯劉盱去婦，以女妻之。〔六安國，屬廬江郡。賢曰：今之廬州。按前漢以六安為王國，後漢以六安為侯國，屬廬江郡。賢以唐之廬州為漢之廬江郡可也，若漢之六安侯國實在唐壽州界。劉昫地理志：壽州安豐縣，漢六國故城在縣南，此為可據。此後章帝元和二年，徙江陵王恭為六安王，以廬江郡為國，卻可以用賢註。妻，七細翻。〕盱婦家上書言狀，帝大怒，盡免穆等官。諸竇為郎吏者，皆將家屬歸故郡，〔竇氏，故扶風平陵人。〕獨留融京師；融尋薨。後數歲，穆等復坐事與子勳、宣皆下獄死。〔復，扶又翻。下，遐稼翻。〕久之，詔還融夫人與小孫一人居雒陽。\n\n 　　六年（癸亥、六三）\n\n 　　春，二月，王雒山出寶鼎，獻之。〔據本紀，王雒山在廬江郡。〕夏四月，甲子，詔曰：「祥瑞之降，以應有德；方今政化多僻，何以致茲！易曰：『鼎象三公』，〔三公鼎足承君，故云然。此蓋易緯之辭。〕豈公卿奉職得其理邪！其賜三公帛五十匹，九卿、二千石半之。先帝詔書，禁人上事言『聖』，〔見四十二卷光武建武七年。上，時掌翻。〕而聞者章奏頗多浮詞；自今若有過稱虛譽，尚書皆宜抑而不省，〔省，悉景翻。〕示不為諂子蚩也。」〔蚩，笑也。〕\n\n 　　冬，十月，上行幸魯；十二月，還幸陽城；〔陽城縣，屬潁川。〕壬午，還宮。\n\n 　　是歲，南單于適死，單于莫之子蘇立，為丘除車林鞮單于；〔鞮，丁奚翻；下同。〕數月，復死，〔復，扶又翻；下同。〕單于適之弟長立，為沛邪尸逐侯鞮單于。\n\n 　　七年（甲子、六四）\n\n 　　春，正月，癸卯，皇太后陰氏崩。二月，庚申，葬光烈皇后。〔西京諸后皆從帝諡，惟衛思后、許恭哀后不以壽終而別追諡之。從帝諡而又加一字，自陰后始。范曄曰：漢世皇后皆因帝諡為稱，明帝始建光烈之稱，其後並以德為配，至於賢愚優劣，混同一貫。賢曰：諡法：執德遵業曰烈。〕\n\n 　　北匈奴猶盛，數寇邊，〔數，所角翻。〕遣使求合市；上冀其交通，不復為寇，許之。\n\n 　　以東海相宗均為尚書令。初，均為九江太守，〔九江郡，在雒陽東南一千五百里。〕五日一聽事，悉省掾、史，閉督郵府內，屬縣無事，〔郡有五部督郵，監屬縣。閉之府內者，恐以司察為功能，侵擾屬縣，適以多事故也。〕百姓安業。九江舊多虎暴，常募設檻穽，〔賢曰：檻，為機以捕獸。穽，謂穿地陷之。〕而猶多傷多。均下記屬縣曰：「夫江、淮之有猛獸，猶北土之有雞豚也，今為民害，咎在殘吏，而勞勤張捕，【張：設也，設為機穽以伺鳥獸曰張。裴炎猩猩銘所謂「奴欲張我」是也。】非憂恤之本也。其務退姦貪，思進忠善，可一去檻穽，〔去，羌呂翻。〕除削課制。」其後無復虎患。〔復，扶又翻。〕帝聞均名，故任以樞機。均謂人曰：「國家喜文法、廉吏，以為足以止姦也；〔喜，許記翻。〕然文吏習為欺謾，而廉吏清在一己，〔謾，音慢，又莫連翻。〕無益百姓流亡、盜賊為害也。均欲叩頭爭之，時未可改也，久將自苦之，乃可言耳！」未及言，會遷司隸校尉。後上聞其言，追善之。\n\n 　　八年（乙丑、六五）\n\n 　　春，正月，己卯，司徒范遷薨。\n\n 　　三月，辛卯，以太尉虞延為司徒，衛尉趙熹行太尉事。\n\n 　　越騎司馬鄭眾使北匈奴，〔越騎校尉司馬一人，秩千石。〕單于欲令眾拜，眾不為屈。單于圍守，閉之不與水火；眾拔刀自誓，〔自誓以死，不為單于屈也。〕單于恐而止，乃更發使，隨眾還京師。\n\n 　　初，大司農耿國言：「宜置度遼將軍屯五原，以防南匈奴逃亡，」朝廷不從。南匈奴須卜骨都侯等知漢與北虜交使，內懷嫌怨，欲畔，〔匈奴異姓大臣，左、右骨都侯也。又異姓有呼衍氏、須卜氏、立林氏、蘭氏，皆匈奴國中名族，常與單于婚姻。〕密使人詣北虜，令遣兵迎之。鄭眾出塞，疑有異；伺候，果得須卜使人。〔伺，相吏翻。使，疏吏翻。〕乃上言：「宜更置大將，以防二虜交通。」由是始置度遼營，以中郎將吳棠行度遼將軍事，將黎陽虎牙營士屯五原曼柏。〔漢官儀曰：光武以幽、冀兵克定天下，故於黎陽立營，以謁者監領，兵騎千石。賢曰：昭帝拜范明友為度遼將軍，至此復置焉。曼柏縣，在今勝州銀城縣界。〕\n\n 　　冬，十月，北宮成。\n\n 　　丙子，募死罪繫囚詣度遼營；有罪亡命者，令贖罪各有差。楚王英奉黃縑、白紈詣國相曰：〔漢成帝王國省內史，令相治民，職如太守，秩二千石。紈，今之絹也。師古曰：紈，素也；縑，并絲絹也。相，息亮翻。〕「託在藩輔，過惡累積，歡喜大恩，奉送縑帛，以贖愆罪。」國相以聞，詔報曰：「楚王誦黃、老之微言，尚浮屠之仁慈，潔齊三月，〔齊，讀曰齋。〕與神為誓，何嫌何疑，當有悔吝！其還贖，以助伊蒲塞、桑門之盛饌。」〔塞，悉則翻。饌，雛戀翻，又雛皖翻。〕\n\n 　　初，帝聞西域有神，其名曰佛，因遣使之天竺求其道，得其書及沙門以來。其書大抵以虛無為宗，貴慈悲不殺；以為人死，精神不滅，隨復受形；生時所行善惡，皆有報應，故所貴修煉精神，以至為佛。善為宏闊勝大之言，以勸誘愚俗。精於其道者，號曰沙門。於是中國始傳其術，圖其形像，而王公貴人，獨楚王英最先好之。〔袁宏漢紀：浮屠，佛也。西域天竺國有佛道焉。佛者，漢言覺也，將以覺悟群生也。其教以修善慈心為主，不殺生，專務清靜。其精者為沙門。沙門，漢言息也。蓋息意去欲以歸於無為。長丈六尺，黃金色。初，明帝夢見金人長大，以問群臣。或曰：「西方有神，其名曰佛，陛下所夢，得無是乎﹖」於是遣使天竺，問其道術而圖其形像焉。賢曰：伊蒲塞，即優婆塞也，中國翻為近住，言受戒行堪近僧住也。桑門，即沙門，梵云沙門那，或曰桑門，唐言勤息，秦譯云勤行，又云善覺。魏收曰：漢武帝遣霍去病討匈奴，獲休屠王金人，以為大神，列於甘宮，不祭祀，但燒香禮拜而已。此則佛道流通之漸也。張騫使大夏，傳其旁有身毒國，一名天竺，始聞有浮屠之教。哀帝元壽元年，博士弟子秦景憲受大月氏王使伊存口授浮屠經，中國聞之，未信了也。後明帝夜夢金人，頂有白光，飛行殿庭，乃訪群臣，傅毅始以佛對。帝遣郎中蔡愔等使天竺，寫浮屠遺範，仍與沙門攝摩騰、竺法蘭東還洛陽，中國有沙門跪拜之法自此始。愔之還，以白馬負經而至，漢因立白馬寺於洛城雍關西。好，呼到翻。〕\n\n 　　壬寅晦，日有食之，既。〔既，盡也。〕詔群司勉脩職事，極言無諱。於是在位者皆上封事，各言得失；帝覽章，深自引咎，以所上班示百官。〔上，時掌翻。〕詔曰：「群僚所言，皆朕之過。民冤不能理，吏黠不能禁；〔黠，下八翻。〕而輕用民力，繕脩宮宇，出入無節，喜怒過差。永覽前戒，竦然兢懼；徒恐薄德，久而致怠耳！」〔人主能切己省察，然後能有是言。〕\n\n 　　北匈奴雖遣使入貢，而寇鈔不息，〔鈔，楚交翻。〕邊城書閉。帝議遣使報其使者，鄭眾上疏諫曰：「臣聞北單于所以要致漢使者，〔要，一遙翻。〕欲以離南單于之眾，堅三十六國之心也；〔賢曰：武帝開通西域，本三十六國，余謂堅其心者，欲使之專附匈奴。〕又當揚漢和親，誇示鄰敵，令西域欲歸化者局足狐疑，懷土之人絕望中國耳。漢使既到，便偃蹇自信；〔信，音申。〕若復遣之， 虜必自謂得謀，〔得謀，猶言得計。復，扶又翻；下同。〕其群臣駁議者不敢復言。〔賢曰：駁議，謂勸單于歸漢。駁，北角翻。〕如是，南庭動搖，烏桓有離心 矣。〔南單于庭在西河美稷。動搖，謂欲出塞北去。烏桓本附匈奴，漢置校尉領護，使不得與匈奴交通。離心，謂其心不親附漢而貳於匈奴也。〕南單于久居漢地， 具知形勢，萬分離析，旋為邊害。今幸有度遼之眾揚威北垂，雖勿報答，不敢為患。」帝不從。復遣眾往，眾因上言：「臣前奉使，不為匈奴拜，〔為，于偽翻；下同。〕單于恚恨，遣兵圍臣；〔恚，於避翻。〕今復銜命，必見陵折，臣誠不忍持大漢節對氈裘獨拜。〔前書匈奴傳曰：自君王以下，皆食畜肉，衣其皮革，被旃裘。旃，與氈同。〕如令匈奴遂能服臣，將有損大漢之強。」帝不聽。眾不得已，既行，在路連上書固爭之上；詔切責眾，追還，繫廷尉，會赦，歸家。其後帝見匈奴來者，聞眾與單于爭禮之狀，乃復召眾為軍司馬。〔漢制：大將軍營五部，部校尉一人，比二千石；軍司馬一人，比千石；其不置校尉部，但軍司馬一人。帝召眾為軍司馬，使與馬賡擊車師。〕\n\n 　　九年（丙寅、六六）\n\n 　　夏，四月，甲辰，詔司隸校尉、部刺史歲上墨綬長吏視事三歲已上、治狀尤異者各一人與計偕上，及尤不治者亦以聞。 〔杜佑曰：後漢十三州部：司隸治河南，今府；豫治譙，今酇縣；兗治昌邑，今魯郡金鄉縣；徐治郯，今臨淮郡下邳縣；青治臨淄，今北海郡縣；涼治隴，今天水郡 隴城縣；交治廣信，今蒼梧郡蒼梧縣。漢制：千石、六百石，墨綬，三采青、赤、紺，長丈六尺，八十首；四百石、三百石長同。此墨綬長吏，謂大縣令以下。上，時掌翻。治，直吏翻。〕\n\n 　　是歲，大有年。〔穀梁傳曰：五穀皆熟，書大有年。〕\n\n 　　賜皇子恭號曰靈壽王，黨號曰重熹王，〔賢曰：取其美名也。〕未有國邑。\n\n 　　帝崇尚儒學，自皇太子諸王侯及大臣子弟、功臣子孫，莫不受經。又為外戚樊氏、郭氏、陰氏、馬氏諸子立學於南宮，號「四姓小侯」。〔賢曰：以非利侯，故曰小侯。禮記曰「庶方小侯」，亦其義也。余據東平王蒼傳，送列侯印十九枚，諸王子年五歲以上能趨拜者，皆令帶之。意四姓小侯亦猶是也。〕置五經師，搜選高能以授其業。自期門、羽林之士，悉令通孝經章句。匈奴亦遣子入學。\n\n 　　廣陵王荊復呼相工謂曰：「我貌類先帝，先帝三十得天下，我今亦三十，可起兵未﹖」相者詣吏告之，〔相，息亮翻。〕荊惶恐，自繫獄，帝加恩，不考極其事，詔不得臣屬吏民，唯食租如故，〔恐其復謀不軌，故不得臣屬吏民，唯食國之租稅。〕使相、中尉謹宿衛之。荊又使巫祭祀、祝詛。〔祝，職又翻。詛，莊助翻。〕詔長水校尉樊鯈等雜治其獄，〔鯈，直留翻。治，直之翻。〕事竟，奏請誅荊。帝怒曰：「諸卿以我弟故，欲誅之；即我子，卿等敢爾邪﹖」鯈對曰：「天下者高帝天下，非陛下之天下也。春秋之義，君親無將，將而必誅。〔賢曰：春秋公羊傳之文也。將者，將為弒逆之事也。〕臣等以荊屬託母弟，〔帝與荊皆出於陰后。〕陛下留聖心，加惻隱，故敢請耳；如今陛下子，臣等專誅而已。」〔賢曰：專，謂不請也。〕帝歎息善之。鯈，宏之子也。\n\n 　　十年（丁卯、六七）\n\n 　　春，二月，廣陵思王荊自殺，〔諡法：追悔前過曰思。〕國除。\n\n 　　夏，四月，戊子，赦天下。\n\n 　　閏月，甲午，上幸南陽，召校官弟子作雅樂，〔賢曰：校，學也，戶教翻。雅樂，註見上。〕奏鹿鳴，帝自奏塤篪和之，以娛嘉賓。〔鄭玄註周禮云：塤，燒土為之，大如鴈子。鄭眾云：有六孔。世本曰：暴辛公作篪，以竹為之，長尺四寸，有八孔。孔穎達曰：土曰壎，竹日篪。周禮小師職作「塤」，古今字異耳。釋樂云：大塤謂之嘂，音叫。孫炎曰：音大如叫呼也。郭璞曰：塤，燒土為之，大如鵝子，銳上平底，形似稱鎚；六孔；小者如雞子。釋樂又云：大篪謂之沂。李巡曰：大篪，其聲非一也。郭璞曰：篪以竹為之，長尺四寸，圍三寸，一孔上出，逕三分，橫吹之，小者尺二寸。廣雅云：八孔。鄭司農小師註云：篪七孔，蓋不數其上出者，故七也。世本云：暴辛公作塤，蘇成公作篪。譙周古史考云：古有塤、篪，尚矣。周幽王時，暴辛公善塤，蘇成公善篪，記者因以為作，繆矣。釋名：塤喧也，聲濁喧然。塤，況袁翻。篪，音。池和，戶臥翻。〕還，幸南頓。冬，十二月，甲午，還宮。\n\n 　　初，陵陽侯于綝卒，〔陵陽縣，屬丹陽郡。綝，丑林翻。〕子源當襲封，上書稱病，讓國於弟盛，不報。既葬，乃挂衰絰於冢廬而逃去。〔衰，倉回翻。〕友人九江鮑駿遇鴻於東海，〔東海郡，在雒陽東一千五百里。〕讓之曰：「昔伯夷、吳札，亂世權行，故得申其志耳。〔賢曰：伯夷，孤竹尹之子，讓其弟叔齊。季札，吳王壽夢之季子也，諸兄欲讓以國，季子乃舍其室而耕。皆是權時所行，非常道也。伯夷當紂時，季札當周末，故言亂世也。〕春秋之義，不以家事廢王事。〔春秋：衛靈公卒，孫輒立，父蒯聵與輒爭國。公羊傳曰：輒者，前聵之子。然則曷為不立蒯聵而立輒﹖蒯聵無道，靈公遂之而立輒。然則輒之義可以立乎﹖曰：可，不以父命辭於王「父」命，不以家事辭於王事。故駿引以為言。〕今子以兄弟私恩而絕父不滅之基，可乎﹖」鴻感悟垂涕，乃還就國。鮑駿因上書薦鴻經學至行，〔行，下孟翻。〕上徵鴻為侍中。\n\n 　　十一年（戊寅、六八）\n\n 　　春，正月，東平王蒼與諸王俱來朝，月餘，還國。帝臨送宮，悽然懷思，乃遣使手詔賜東平國中傅曰：「辭別之後，獨坐不樂，〔樂，音洛；下同。〕因就車歸，伏軾而吟，瞻望永懷，實勞我心。誦及采菽，以增歎息。〔采菽，詩小雅之章也。其詩曰：采菽采菽，筐之筥之；君子來朝，何錫予之。毛詩註云：菽，所以芼太牢而待君子，羊則苦，豕則薇。箋云：菽，大豆也，采其葉以為藿。三牲，牛、羊、豕，芼以藿。正義曰：傳既言羊則苦，豕則薇，則菽不總芼三牲；而言菽所以芼太牢者，舉牛之芼，則羊豕之苦、薇從可知矣。〕日者問東平王：『處家何等最樂﹖』王言：『為善最樂。』〔處，昌呂翻。樂，音洛。〕其言甚大，副是要腹矣。〔要，讀曰腰。蒼腰帶十圍。〕今送列侯印十九枚，諸王子年五歲已上能趨拜者，皆令帶之。」\n\n 　　十二年（己巳、六九）\n\n 　　春，哀牢王柳貌率其民五萬餘戶內附，以其地置哀牢、博南二縣。〔哀牢夷者，九隆種也，居牢山，絕域荒外，山川阻深，未嘗通中國，西南去雒陽七千里。賢曰：在今匡州匡州縣西。張柬之曰：姚州，哀牢國地。〕始通博南山，度蘭倉水，〔華陽國志曰：博南縣西山高三十里，越之，得蘭倉水，有金沙，洗取融為金。〕行者苦之，歌曰：「漢德廣，開不賓；度蘭倉，為他人。」〔為，于偽翻。〕\n\n 　　初，平帝時，河、汴決壞，久而不脩。建武十年，光武欲脩之；浚儀令俊上言，民新被兵革，未宜興役，乃止。〔浚儀縣，屬陳留郡。被，皮義翻。〕其後汴渠東侵，日月彌廣，兗、豫百姓怨歎，以為縣官恆興他役，不先民急。會有薦樂浪王景能治水者，〔樂浪，在雒陽東北五千里。恆，戶登翻。先，悉薦翻。樂浪，音洛琅。〕夏，四月，詔發卒數十萬，遣景與將作謁者王吳脩汴渠隄，自滎陽東至千乘海口千餘里，〔謁者，屬光祿勳。王吳以謁者而將作，故謂之將作謁者。賢曰：汴渠，即莨蕩渠也。汴自滎陽首受河，所謂石門，在滎陽山北一里，過汴以東，積石為隄，亦號金隄，成帝陽嘉中所作也。〕十里立一水門，令更相洄注，〔爾雅曰：逆流而上曰洄。郭璞註云：旋流也。更，工衡翻。〕無復潰漏之患。〔復，扶又翻。〕景雖簡省役費，然猶以百億計焉。〔十萬曰億。〕\n\n 　　秋，七月，乙亥，司空伏恭罷；乙未，以大司農牟融為司空。〔風俗通：牟子國，祝融之後，後因氏焉。〕\n\n 　　十三年（庚午、七○）\n\n 　　夏，四月，汴渠成；河、汴分流，復其舊迹。〔河、汴之決壞，則汴水東侵而與河合；今隄成，則河東北入海，而汴東南入泗，是分流復其舊迹也。〕辛巳，帝行幸滎陽，巡行河渠，〔行，下孟翻。〕遂渡河，登太行，幸上黨；〔行，戶剛翻。〕壬寅，還宮。\n\n 　　冬，十月，壬辰晦，日有食之。\n\n 　　楚王英與方士作金龜、王鶴，刻文字為符瑞。男子燕廣〔姓譜：燕召公之後，為秦所滅，子孫以國為氏。燕，於賢翻。〕告英與漁陽王平、顏忠等造作圖書，有逆謀；事下案驗。〔下，遐稼翻。〕有司奏「英大逆不道，請誅之。」帝以親親不忍。十一月，廢英，徙丹陽沍縣，〔賢曰：今宣州縣。〕賜湯沐邑五百戶；〔賢曰：湯沐者，取其賦稅以供湯沐之具也。〕男女為侯、主者，食邑如故；許太后勿上璽綬，留住楚宮。〔許太后者，英母許氏。上，時掌翻。〕先是有私以英謀告司徒虞延者，〔先，悉薦翻。〕延以英藩戚至親，不然其言。及英事覺，詔書切讓延。\n\n 　　十四年（辛未、七一）\n\n 　　春，三月，甲戌，延自殺。以太常周澤行司徒事；頃之，復為太常。〔考異曰：澤傳云「十二年」。按十二年不闕司徒，當是虞延免後、邢穆未至間，澤行司徒事爾，故云數月。〕夏，四月，丁巳，以鉅鹿太守南陽邢穆為司徒。〔鉅鹿郡在雒陽北一千一百里。邢本周公之胤，為衛所滅，子孫以國為氏。〕\n\n 　　楚王英至丹陽，自殺。詔以諸侯禮葬於涇。封燕廣為折姦侯。\n\n 　　是時，窮治楚獄，遂至累年。〔治，直之翻；下同。〕其辭語相連，自京師親戚、諸侯、州郡豪桀及考按吏，阿附坐死、徙者以千數，而繫獄者尚數千人。\n\n 　　初，樊鯈弟鮪，〔鯈，除留翻。鮪，于軌翻。〕為其子賞求楚王英女，〔為，于偽翻。〕鯈聞而止之曰：「建武中，吾家並受榮寵，一宗五侯。」〔謂宏封長羅侯，弟丹射陽侯，兄子尋玄鄉侯，族兄忠更父侯，宏又封壽長侯也。〕時特進一言，女可以配王，男可以尚主；〔賢曰：宏為特進。〕但以貴寵過盛，即為禍患，故不為也。且爾一子，柰何棄之於楚乎！」鮪不從。及楚事覺，鯈已卒，上追念鯈謹恪，故其諸子皆得不坐。\n\n 　　英陰疏天下名士，上得其錄，有吳郡太守尹興名，〔吳郡在雒陽東三千二百里。〕乃徵興及掾史五百餘人詣廷尉就考。〔掾，俞絹翻。〕諸吏不勝掠治，〔勝，音升。掠，音亮。治，直之翻。〕死者大半；惟門卜掾陸續、主簿梁宏、功曹史駟勳，備受五毒，〔門下掾，在郡門下總錄眾事。功曹史，主選署功榮。五毒，四肢乃身備受楚毒也；或云，鞭、箠、及灼及徽、纆為五毒。〕冗肉消爛，終無異辭。續母自吳來雒陽，作食以饋續。續雖見考，辭色未嘗變，而對食悲泣不自勝。治獄使者問其故，續曰：「母來不得見，故悲耳。」問：「何以知之﹖」續曰：「母截肉未嘗不方，斷蔥以寸為度，〔斷，丁管翻。〕故知之。」使者以狀聞，上乃赦興等，禁錮終身。\n\n 　　顏忠、王平辭引隧鄉侯耿建、朗陵侯臧信、濩澤侯鄧鯉、曲成侯劉建。〔耿純弟宿，封隧鄉侯，建蓋絕封者也。朗陵侯臧信，宮之子也。鄧鯉、劉建皆無可考。濩澤，侯國，屬河東郡。曲成，侯國，屬東萊郡；賢曰：故城在今萊州掖縣西北。師古曰：濩，音烏虢翻。〕建等辭未嘗與忠、平相見。是時，上怒其，吏皆惶恐，諸所連及，率一切陷入，無敢以情恕者。侍御史寒朗心傷其冤，〔考異曰：范書作「寒」，陸龜蒙離合詩云：「初塞朗詠徘徊立」。袁紀作「寋」。按今有寋姓，音件，與袁紀合。今從之。余按姓譜有寒姓，以為夏諸侯后寒之後。又曰：周武王子寒侯之後。〕試以建等物色，獨問忠、平，〔賢曰：物色，謂形狀也。〕而二人錯愕不能對。〔賢曰：錯愕，猶倉卒也。錯，音七故翻。愕，音五故翻。〕朗知其詐，乃上言：「建等無姦，專為忠、平所誣；疑天下無辜，類多如此。」帝曰：「即如是，忠、平何故引之﹖」對曰：「忠、平自知所犯不道，〔漢法有大逆不道。〕故多有虛引，冀以自明。」帝曰：「即如是，何不早奏﹖」對曰：「臣恐海內別有死。」帝曰：「誰與共為章﹖」對曰：「臣獨作之。」上曰：「何以不與三府議﹖」〔三府，太尉、司徒、司空府也。〕對曰：「臣自知當必族滅，不敢多汙染人。」〔汙，烏故翻。〕上曰：「何故族滅﹖」對曰：「臣考事一年，不能窮盡姦狀，反為罪人訟冤，〔為，于偽翻；下同。〕故知當族滅。然臣所以言者，誠冀陛下一覺悟而已。臣見考囚在事者，咸共言妖惡大故，〔故，事也，囚也。妖，於驕翻。〕臣子所宜同疾，今出之不如人之，〔言出其罪，不如入其罪也。〕可無後責。是以考一連十，考十連百。又公卿朝會，陛下問以得失，皆長跪言『舊制，大罪禍及九族；陛下大恩，裁止於身，天下幸甚！』〔裁，與纔同。〕及其歸舍，口雖不言而仰屋竊歎，莫不知其多冤，無敢牾陛下言者。〔牾，五故翻，逆也。〕臣今所陳，誠死無悔！」帝意解，詔遣朗出。\n\n 　　後二日，車駕自【章：十二行本「自」作「因」。】幸洛陽獄錄囚徒，〔師古曰：省錄之，知其情狀為冤滯為不也。今之慮囚，本錄聲之去者耳，音力具翻；而近俗不曉其意，訛其文，遂為思慮之慮，失其源矣。〕理出千餘人。時天旱，即大雨。馬后亦以楚獄多濫，乘間為帝言之，〔間，古莧翻。〕帝惻然感悟，夜起彷徨，〔彷徨，釋徘徊也，莊子註：猶翱翔也。余謂彷徨，不自安之貌。〕由是多所降宥。\n\n 　　任城令汝南袁安遷楚郡太守，〔任城縣，屬東平國。任，音壬。〕到郡不入府，先往按楚王英獄事，理其無明驗者，條上出之。〔上，時掌翻。〕府丞、掾史皆叩頭爭，以為「阿附反虜，法與同罪，不可。」安曰：「如有不合，太守自當坐之，不以相及也。」遂分別具奏。〔別，彼列翻。〕帝感悟，即報許，得出者四百餘家。\n\n 　　夏，五月，封故廣陵王荊子元壽為廣陵侯，食六縣。〔篤兄弟之恩也。〕又封竇融孫嘉為安豐侯。〔念功臣之世也。〕\n\n 　　初作壽陵，制：「令流水而已，無得起墳。萬年之後，掃地而祭，杅水脯糒而已。〔說文曰：杅，飲器，音于。方言曰：灕謂之盂。〕過百日，唯四時設奠。置吏卒數人，供給灑掃。〔灑，所賣翻；掃，悉報翻：又並如字。〕敢有所興作者，以擅議宗廟法從事。」〔前書曰：擅議宗廟者，棄市。〕\n\n 　　十五年（壬申、七二）\n\n 　　春，二月，庚子，上東巡。癸亥，耕于下邳。〔下邳縣，本屬東海郡；是年，以臨淮郡為下邳國，下邳縣屬焉，在雒陽東一千四百里。〕三月，至魯，幸孔子宅，親御講堂，〔孔子宅，在闕里。講堂，講授之堂。魯共王升孔子堂，聞金石絲竹之音，即此。〕命皇太子、諸王說經：又幸東平、大梁。〔浚儀縣，本大梁。〕夏，四月，庚子，還宮。\n\n 　　封皇子恭為鉅鹿王，黨為樂成王，〔樂成國，本信都郡，帝更名，在雒陽北二千里。〕衍為下邳王，暢為汝南王，昞為常山王，長為濟陰王；〔濟，子禮翻。〕帝親定其封域，裁令半楚、淮陽。馬后曰：「諸子數縣，於制不亦【章：十二行本「亦」作「已」；乙十一行本同。】儉乎﹖」帝曰：「我子豈宜與先帝子等，歲給二千萬足矣！」\n\n 　　乙巳，赦天下。\n\n 　　謁者僕射耿秉數上言請擊匈奴，〔百官志：謁者僕射，秩比千石，為謁者臺率，主謁者。古重習武，有主射以督錄之，故曰僕射。數，所角翻。〕上以顯親侯竇固嘗從其世父融在河西，〔爾雅曰：父之昆弟，先生為世父，後生為叔父。〕明習邊事，乃使秉、固與太僕祭肜、虎賁中郎將馬廖、〔廖，音聊。〕下博侯劉張、【張：六王縯之。】好畤侯耿忠等共議之。〔畤，音止。〕耿秉曰：「昔者匈奴援引弓之類，〔援，于元翻。〕并左衽之屬，故不可得而制。孝武既得河西四郡及居延、朔方，〔居延，武帝置縣，屬張掖郡。賢曰：故城在今甘州張掖縣北。〕虜失其肥饒畜兵之地，羌、胡分離；唯有西域，俄復內屬；〔復，扶又翻。〕故呼韓邪單于請事款塞，其勢易乘也。〔易，以豉翻。〕今有南單于，形勢相似；然西域尚未內屬，北虜未有釁作。臣愚以為當先擊白山，〔西河舊事曰：白山冬夏有雪，故曰白山，匈奴謂之天山，過之，皆下馬拜焉，去蒲類海百里之內。〕得伊吾，〔賢曰：伊吾即伊吾盧地，本屬匈奴，後取其地置宜禾都尉，以為屯田，今伊州納職縣伊吾故城是也。又曰：伊吾故城，在今瓜州晉昌縣北。〕破車師，通使烏孫諸國以斷其右臂；〔使，疏吏翻。斷，丁管翻。〕伊吾亦有匈奴南呼衍一部，破此，復為折其左角，〔復，扶又翻。折，而設翻。〕然後匈奴可擊也。」上善其言。議者或以為「今兵出白山，匈奴必并兵相助，又當分其東以離其眾。」上從之。十二月，以秉為駙馬都尉，固為奉車都尉；以騎都尉秦彭為秉副，〔三都尉皆武帝置，奉車都尉掌乘輿，駙馬都尉掌天子之副馬。師古曰：駙，副也；一曰，近也，疾也。〕耿忠為固副，皆置從事、司馬，出屯涼州。秉，國之子；忠，弇之子；廖，援之子也。\n\n 　　十六年（癸酉、七三）\n\n 　　春，二月，遣肜與度遼將軍吳棠將河東、西河羌、胡及南單于兵萬一千騎出高闕塞，〔高闕，在朔方北。〕竇固耿忠率酒泉、敦煌、張掖甲卒及盧水羌、胡萬二千騎出酒泉塞，〔賢曰：按湟水東經臨羌縣故城北，又東盧溪水注之， 水出西南，盧川即其地也。余據西南夷傳，冉駹夷北有黃石、北地、盧水胡。敦徒門翻。〕耿秉、秦彭率武威、隴西、天水募士及羌、胡萬騎出張掖居延塞，騎都尉 來苗、護烏桓校尉文穆將太原、鴈門、代郡、上谷、漁陽、右北平、定襄郡兵及烏桓、鮮卑萬一千騎出平城塞，伐北匈奴。竇固、耿忠至天山，〔賢曰：天山，即祁 連山，一名雪山，今名折羅漢山，在伊州北。「漢」，一作「漫」。〕擊呼衍王，斬首千餘級；追至蒲類海，〔賢曰：蒲類海，今名婆悉海，在今庭州蒲昌縣東 南。〕取伊吾盧地，置宜禾都尉，留吏士屯田伊吾盧城。取秉秦彭擊匈林王，〔「匈林」，恐當作「句林」。建武時，匈奴嘗遣句林王迎盧芳。句，音古侯翻。〕絕 幕六百餘里，至三木樓山而還，來苗、文穆至匈河水上，〔據前書，匈河水去令居數千里。臣瓚曰：去令居千里。〕虜皆奔走，無所獲。祭肜與南匈奴左賢王信不相 得，出高闕塞九百餘里，得小山，信妄言以為涿邪山，〔北史曰：循弱水西行得涿邪山。〕不見虜而還。肜與吳棠坐逗留畏懦，下獄，免。〔下，遐稼翻。考異曰：袁紀「棠」，皆作「常」；今從范書。〕肜自恨無功，出獄數日，歐血死；臨終，謂其子曰：「吾蒙國厚恩，奉使不稱，〔稱，尺證翻。〕身死誠慚恨，義不可以無功受賞。死後，若悉簿上所得物，〔若，奴也，皆為文簿而上之。上，時掌翻。〕身自詣兵屯，效死前行，以副吾心。」既卒，〔行，戶剛翻。卒，子恤翻。〕其子逢上疏，具陳遺言。帝雅重肜，方更任用，聞之，大驚，嗟嘆良久。烏桓、鮮箄每朝賀京師，常過肜冢拜謁，仰天號泣；遼東吏民為立祠，四時奉祭焉。〔肜，先為遼東太守，威信行於烏桓、鮮卑。號，戶刀翻。為，于偽翻。〕竇固獨有功，加位特進。\n \n 　　固使假司馬班超與從事郭恂俱使西域。〔百官志：大將軍營五部，部有校尉一人，軍司馬一人；又有軍假司馬，為副貳。使，疏吏翻；下同。〕超行到鄯善，〔鄯，上扇翻。〕鄯善王廣奉超禮敬甚備，後忽更疏懈。〔懈，古隘翻。〕超謂其官屬曰：「寧覺廣禮意薄乎﹖」官屬曰：「胡人不能常久，無他故也。」超曰：「此必有北虜使來，狐疑未知所從故也。明者睹未萌，況已著邪！」乃召侍胡，詐之曰：「匈奴使來數日，今安在乎﹖」侍胡惶恐曰：「到已三日，去此三十里。」超乃閉侍胡，〔侍胡，鄯善所遣侍超者。使，疏吏翻。〕悉會其吏士三十六人，與共飲，酒酣，因激怒之曰：「卿曹與我俱在絕域，今虜使到裁數日，而王廣禮敬即廢。如令鄯善收吾屬送匈奴，骸骨長為豺狼食矣，為之柰何﹖」官屬皆曰：「今在危亡之地，死生從司馬！」超曰：「不入虎穴，不得虎子。當今之計，獨有因夜以火攻虜，使彼不知我多少，必大震怖，可殄盡也。〔怖，普布翻。〕滅此虜，則鄯善破膽，功成事立矣。」眾曰：「當與從事議之。」 超怒曰：「吉凶決於今日；從事文俗吏，聞此必恐而謀泄，死無所名，非壯士也。」眾曰：「善！」初夜，超遂將吏士往奔虜營。〔初夜，甲夜也。〕會天大風，超 令十人持鼓藏虜舍後，約曰：「見火然，皆當鳴鼓大呼。〔呼，火故翻。〕餘人悉持兵弩，夾門而伏。」超乃順風縱火；前後鼓噪，虜眾驚亂，超手格殺三人，吏兵 斬其使及從士三十餘級，〔從，才用翻。〕餘眾百許人悉燒死。明日乃還，告郭恂，〔還，從宣翻，又如字。〕恂大驚；既而色動，〔意欲分超功而不能自揜於外， 故色動。〕超知其意，舉手曰：「掾雖不行，班超何心獨擅之乎！」〔從事，掾也。掾，俞絹翻。〕恂乃悅。超於是召鄯善王廣，以虜使首示之，一國震怖。超告以漢威德，「自今以後，勿復與北虜通。」〔復，扶又翻。〕廣叩頭，「願屬漢，無二心，」遂納子為質。還白竇固，固大喜，具上超功效，〔質，音致。上，時掌翻。〕并求更選使使西域。帝曰：「吏如班超，何故不遣，而更選乎！今以超為軍司馬，令遂前功。」\n\n 　　固復使超使于竇，〔復，扶又翻；下同。窴，徒賢翻。〕欲益其兵；超願但將本所從三十六人，曰：「于窴國大而遠，今將數百人，無益於強；如有不虜，多益為累耳。」〔累，力瑞翻。〕是時于窴王廣德雄張南道，〔賢曰：雄張，猶熾盛也。張，竹亮翻。予謂張者，自大之意。〕而匈奴遣使監護其國。〔監，古銜翻。〕超既至于窴，廣德禮意甚疏。且其俗信巫，巫言：「神怒，何故欲向漢﹖漢使有騧馬，急求取以祠我！」〔賢曰：續漢及華嶠書並作「騩」。說文：馬淺黑色也，音京媚翻。余謂騧，音瓜；黃馬黑喙曰騧，讀如本字。〕廣德【章：十二行本「德」下有「乃」字；乙十一行本同。】遣國相私來比就超請馬。〔相，息亮翻。〕超密知其狀，報許之，而令巫自來取馬。有頃，巫至，超即斬其首；收私來比，鞭笞數百。以巫首送廣德，因責讓之。廣德素聞超在鄯善誅滅虜使，大惶恐，即殺匈奴使者而降。〔降，戶江翻。〕超重賜其王以下，因鎮撫焉。於是諸國皆遣子入侍，西域與漢絕六十五載，至是乃復通焉。〔王莽天鳳三年，焉耆擊殺王駿，西域遂絕，至此五十八載耳；此言與漢絕六十五載；蓋自始建國元年數之，謂莽篡位而西域遂與漢絕也。復，扶又翻。載，子亥翻。〕超，彪之子也。\n\n 　　淮陽王延，性驕奢，而遇下嚴烈。有上書告「延與姬兄謝弇及姊伲韓光招姦猾，作圖讖，祠祭祝祖。」事下按驗。〔讖，楚譖翻。祝，職救翻。詛，莊助翻。下，遐稼翻。〕五月，癸丑，弇、光及司徒邢穆皆坐死，所連及死徙者甚眾。\n\n 　　戊午晦，日有食之。\n\n 　　六月，丙寅，以大司農西河王敏為司徒。\n\n 　　有司奏請誅淮陽王延；上以延罪薄於楚王英，秋，七月，徙延為阜陵王，食二縣。〔賢曰：阜陵，縣名，屬九江郡，故城在今滁州全椒縣南。〕\n\n 　　是歲，北匈奴大入雲中，雲中太守廉范拒之；吏以眾少，欲移書傍郡求救，范不許。會日暮，范令軍士各交縛兩炬，三頭爇火，營中星列。〔賢曰：用兩炬交縛加十字，爇其三頭，手持一端，使敵人望之，疑兵士之多。爇，懦劣翻。〕虜謂漢兵救至，大驚，待旦將退。范令軍中蓐食，晨，往赴之，〔賢曰：蓐食，早起食於寢蓐中也。〕斬首數百級，虜自相轔藉，死者千餘人，〔賢曰：轔，轢也。藉，相蹈藉也。轔，良刃翻。〕由此不敢復向雲中。〔復，扶又翻。〕范，丹之孫也。〔廉丹為王莽將。〕\n\n 　　十七年（甲戌、七四）\n\n 　　春，正月，上當謁原陵，夜，夢先帝、太后如平生歡，既寤，悲不能寐；即案曆，明旦日吉，遂率百官上陵。〔上，時掌翻。〕其日，降甘露於陵樹，〔考異曰：帝紀云：「甘露降甘陵。」皇后紀云：「謁原陵，甘靈降於樹。」然則實降原陵也。帝紀誤以「原」為「甘」。〕帝令百官采取以薦。會畢，帝從席前伏御床，視太后鏡釥中物，〔釥，鏡匣也，音廉。〕感動悲涕，令易脂澤裝具；左右皆注，莫能仰視。〕沈約曰：三代以前無墓祭，至秦，始出寢，起於墓側。漢因秦上陵皆有園寢，故稱寢殿。起居衣服，象生人之具，古寢之意也。〕\n\n 　　北海敬王睦薨。〔睦，北海靖王興之子。〕睦少好學，〔少，詩照翻。好，呼到翻；下同。〕光武及上皆愛之。嘗遣中大夫詣京師朝賀，〔賢曰：中大夫，王國官也，掌奉王使京師，奉璧賀正月。朝，直遙翻。〕召而謂之曰：「朝廷設問寡人，〔賢曰：朝廷，謂天子也。〕大夫將何辭以對﹖」使者曰：「大王忠孝慈仁，敬賢樂士，〔樂，音洛。〕臣敢不以實對！」睦曰：「吁，子危我哉！〔賢曰：吁，音于。孔安國註尚書曰：吁者，疑怪之聲。余按吁，匈于翻。〕此乃孤幼時進趣之行也。〔趣，讀曰趨，又七喻翻。行，下孟翻。〕大夫其對以孤襲爵以來，志意衰惰，聲色是娛，犬馬是好，乃為相愛耳。」其智慮畏慎如此。〔時禁切藩王，法憲頗峻，故睦慮及此。〕\n\n 　　二月，乙巳，司徒王敏薨。\n\n 　　三月，癸丑，以汝南太守鮑昱為司徒。昱，永之子也。\n\n 　　益州刺史梁國朱輔〔益州部漢中、巴郡、廣漢、蜀郡、犍為、牂柯、越巂、益州、永昌等郡。益州刺史治廣漢郡雒縣。〕宣示漢德，威懷遠夷，自汶山以西，〔汶山，在郡湔氐道西徼外，江水所出。杜佑曰：茂州，漢汶山縣，汶，晉書音讀曰岷。湔，裴松之音剪。〕前世所不至，正朔所未加，白狼、槃木等百餘國，皆舉種稱臣奉貢。〔種，章勇翻。〕白狼王唐菆作詩三章，歌頌漢德，〔菆，側鳩翻，又徂丸翻。〕輔使犍為郡掾由恭譯而獻之。〔犍為郡，在雒陽西三千二百七里，夷言不興中國通，故譯而後獻。犍，居言翻。掾，俞絹翻。由，姓也。秦有由余；或曰：楚王孫由子之後。〕\n\n 　　初，龜茲王建為匈奴所立，〔龜茲，音見前。〕倚恃虜威，據有北道，攻殺疏勒王，立其臣兜題為疏勒王。班超從間道至疏勒，〔間，古莧翻。范史，疏勒國，去雒陽萬三百里。〕去兜題所居槃橐城九十里，逆遣吏田慮先往降之，〔降，戶江翻；下同。〕敕慮曰：「兜題本非疏勒種，〔種，章勇翻。〕國人必不用命；若不即降，便可執之。」慮既到，兜題見慮輕弱，殊無降意。〔降，戶江翻。〕慮因其無備，遂前劫縛兜題，左右出其不意，皆驚懼奔走。慮馳報超，超即赴之，悉召疏勒將吏，說以龜茲無道之狀，因立其故王兄子忠為王，〔考異曰：袁紀云：「求索故王近屬，得兄榆勒立之，更名忠。」續漢書云：「求得故王峊子榆勒立之，更名忠。」今從超傳。〕國人大悅。超問忠及官屬：「當殺兜題邪，生遣之邪﹖」咸曰：「當殺之。」超曰：「殺之無益於事，當令龜茲知漢威德。」遂解遣之。\n\n 　　夏，五月，戊子，公卿百官以帝威德懷遠，祥物顯應，並集朝堂奉觴上壽。〔班固西郁賦：左右廷中，朝堂百僚之位，蕭、曹、丙、魏謀謨乎其上，蓋在殿庭左右也。賢曰：壽者，人之所欲，故卑下奉觴進酒，皆言上壽。朝，直遙翻。〕制曰：「天生神物，以應王者；遠人慕化，實由有德；朕以虛薄，何以享斯！唯高祖、光武聖德所被，〔被，皮義翻。〕不敢有辭，其敬舉觴，太常擇吉日策告宗廟。」仍推恩賜民爵及粟有差。〔時賜天下男子爵人二級，三老、孝悌、力田人三級，流人無名數欲占者人一級，鰥、寡、孤、獨、篤癃、貧不能自存者，粟人三斛。〕\n\n 　　冬，十一月，遣奉車都尉竇固、駙馬都尉取秉、騎都尉劉張出敦煌、昆侖塞，擊西域，〔賢曰：昆侖，山名，因以為塞，在今肅州酒泉縣西南，山有昆侖之體，故名之。周穆王見西王母于此山，有石室、王母臺。又曰：前書敦煌郡廣至縣有昆侖障，宜禾都尉居也。廣至故城；在今瓜州常樂縣東。敦，徒門翻。侖，盧昆翻。〕秉、張皆去符、傳以屬固，〔符，傳，皆合之以為信。符，兵符也。張晏曰：傳，若今過所也。如淳曰：兩行書繒帛，分持其一，出入關，合之乃得過，謂之傳。此傳，蓋亦行兵所用以為信，非度關所用之傳也。專將則有符、傳，今以兵屬固，故去之。去，羌呂翻。傳，株戀翻。〕合兵萬四千騎，擊破白山虜於蒲類海上，遂進擊車師。車師前王，即後王之子也，其廷相去五百餘里。〔車師前王居交河城，後王居務塗谷。〕固以後王道遠，山谷深，士卒寒苦，欲攻前王；秉以為先赴後王，并力根本，則前王自服。固計未決，秉奮身而起曰：「請行前。」乃上馬引兵北入，眾軍不得已，並進，斬首數千級。後王安得震怖，出門迎秉，脫帽，抱馬足降，〔降，戶江翻。〕秉將以詣固；其前王亦歸命，遂定車師而還。〔還，從宣翻，又如字。〕於是固奏復置西域都護及戊、己校尉。〔宣帝置都護，元帝置戊、己校尉，自王莽之亂，西域與中國絕，不復置；今通西域，復置之。〕以陳睦為都護；〔考異曰：袁紀「睦」作「穆」，今從范書。〕司馬耿恭為戊校尉，屯後王部金蒲城；〔賢曰：金蒲城，車師後王城廷也，今庭州蒲昌縣城是也。杜佑曰：金蒲城，即車師後王所治務塗谷，今北庭府蒲類縣也。〕謁者關寵為己校尉，屯前王部柳中城，〔賢曰：柳中，今西州縣。考異曰：袁紀作「折中」，今從范書。〕屯各置數百人。恭，祝之孫也。〔耿況以上谷歸光武，子孫多著功名。〕\n\n 　　十八年（乙亥、七五）\n\n 　　春，二月，詔竇固等罷兵還京師。\n\n 　　北單于遣左鹿蠡王率二萬騎擊車師，〔蠡，盧奚翻。〕耿恭遣司馬將兵三百人救之，皆為所沒，匈奴遂破殺車師後王安得而攻金蒲城。恭以毒藥傅矢，詔匈奴曰：「漢家箭神，其中瘡者必有異。」虜中矢者，視瘡皆沸，〔傅，音附。語，牛倨翻。中，竹仲翻。〕大驚。會天暴風雨，隨雨擊之，殺傷甚眾；匈奴震怖，〔怖，普布翻。〕相謂曰：「漢兵神，真可畏也！」遂解去。\n\n 　　夏，六月，己未，有星孛於太微。〔晉天文志：太微，天子廷也，十二諸侯府也。孛，蒲內翻。〕\n\n 　　耿恭以疏勒城傍有澗水可固，引兵據之。 〔此疏勒城在車師後部，非疏勒國城也。據西域傳，疏勒國去長史所居五千里，後部去長史所居五百里，耿恭自後部金蒲城移據疏勒城，其後范羌又自前部交河城從 山北至疏勒迎恭。審觀本末，則非疏勒國城明矣。〕秋，七月，匈奴復來攻，〔復，扶又翻。〕擁絕澗水；恭於城中穿井十五丈，不得水，吏士渴乏，至篇馬糞汁而 飲之。〔賢曰：笮，謂壓篇也，音側駕翻。〕恭身自率士輓籠，〔輓，音晚。師古曰：籠，所以盛士也；音盧紅翻。鄭氏周禮註：竁土之器曰籠。陵德明音力董翻。朱熹曰：蕢，土籠也。〕有頃，水泉奔出，眾皆稱萬歲。乃令吏士揚水以示虜，虜出不意，以為神明，遂引去。\n\n 　　八月，壬子，帝崩於東宮前殿，年四十八。遺詔：「無起寢廟，藏主於光烈皇后更衣別室。」〔賢曰：禮藏主於廟，既不起寢廟，故藏於后之易衣別室。更，易也。更，工衡翻；下同。〕\n\n 　　帝遵奉建武制度，無所變更，后妃之家不得封侯與政。館陶公主為子求郎，〔館陶公主，光武女紅夫也，適駙馬都尉韓光。與，讀曰預。為，于偽翻。〕不許，而賜錢千萬，謂群臣曰：「郎官上應列宿，〔史記曰：太微宮後二十五星，郎位也。宿，音秀。〕出宰百里，苟非其人，則民受其殃，是以難之。」公車以反支日不受章奏，〔陰陽書曰：凡反支日，用月朔為正：戌、亥朔，一日反支；申、酉朔，二日反支；午、未朔，三日反支；辰、巳朔，四日反支；寅、卯朔，五日反支；子、丑朔，六日反支。〕帝聞而怪曰：「民廢農桑，遠來詣闕，而復拘以禁忌，〔復，扶又翻。〕豈為政之意乎！」於是遂蠲其制。尚書閻章二妹為貴人，章精力曉舊典，久次當遷重職，帝為後宮親屬，竟不用。是以吏得其人，民樂其業，〔樂，音洛。〕遠近畏服，戶口滋殖焉。\n\n 　　明帝初崩，馬氏兄弟爭欲入宮。北宮衛士令楊仁被甲持戟，嚴勒門衛，人莫敢輕進者。〔東都南、北宮皆有衛士令一人，秩六百百，各掌其宮衛士。漢官曰：北宮 員吏七十二人，衛士四百七十一人，朱爵司馬主南掖門，員吏四人，衛士百二十四人，東明司馬主東門，員吏十三人，衛士百八十人；朔平司馬主北門，員吏五人， 衛士百一十七人：凡員吏皆隊長佐。凡居宮中者，皆有口籍於門之所屬宮名兩字，為鐵印文符，案省符乃內之。若外人以事當入本宮，長吏為封棨傳；其有官位者，令御者言其官。胡廣曰：符用木，長可二寸，鐵印以符之。被，皮義翻。〕諸馬乃共譖仁於章帝，言其峻刻，帝知其忠，愈善之，拜為什邡令。〔什邡縣，屬廣漢郡，此即高帝封雍齒之什方也。邡，讀曰方。〕\n\n 　　太子即位，年十八。尊皇后曰皇太后。\n\n 　　壬戌，葬孝明皇帝于顯節陵。〔帝王紀曰：顯節陵，故富壽亭也，西北去雒陽三十七里。〕\n\n 　　冬，十月，丁未，赦天下。\n\n 　　詔以行太尉事節鄉侯熹為太傅，司空融為太尉，並錄尚書事。〔光武不任三公，事歸臺閣，惟錄尚書事者權任稍重，自是迄于齊、梁，謂之錄公。賢曰：武帝初以張子孺領尚書事，錄當書事由此始。晉百官志曰：漢武時，左右曹、諸吏分平當書奏事，知樞要要者始領當書事，張安世以車騎將軍、霍光以大將軍、王鳳以大司馬、師丹以左將軍並領尚書事。後漢章帝以太傅趙熹、太尉牟融並錄尚書事，尚書有錄名，自此始，亦西京領尚書之任，猶唐、虞大麓之職也。沈約曰：漢東京每帝即位，輒置太傅、錄尚書事，薨輒省。〕\n\n 　　十一月，戊戌，以蜀郡太守第五倫為司空。倫在郡公清，所舉吏多得其人，故帝自遠郡用之。〔續漢志：蜀郡，在雒陽西三千一百里。守，式又翻。〕\n\n 　　焉耆、龜茲攻沒都護陳睦，北匈奴圍關寵於柳中城。會中國有大喪，救兵不至，車師復叛，〔復，扶又翻；下同。〕與匈奴共攻耿恭。恭率厲士眾禦之，數月，食盡窮困，乃煮鎧弩，食其筋革。〔鎧，可亥翻。〕恭與士卒推誠同死生，故皆無二心，而稍稍死亡，餘數十人。單于知恭已困，欲必降之，遣使招恭曰：「若降者，當封為白屋王，〔按李巡註爾雅，五狄有白屋一種。降，戶江翻。〕妻以女子。」〔妻，七細翻。〕恭誘其使上城，手擊殺之，炙諸城上。單于大怒，更益兵圍恭，不能下。\n\n 　　關寵上書求救，詔公卿會議，司空倫以為不宜救；司徒鮑昱曰：「今使人於危難之地，急而棄之，外則縱蠻夷之暴，內則傷死難之臣，〔難，乃旦翻。〕誠令權時，後無邊事可也。匈奴如復犯塞為寇，陛下將何以使將！〔將，即亮翻。〕又二部兵人裁各數十，〔賢曰：二部謂關寵及恭也。〕匈奴圍之，歷旬不下，是其寡弱力盡之效也。〔力盡，猶言盡力也。〕可令敦煌、酒泉太守各將精騎二千，多其幡幟，倍道兼行以赴其急；〔幟，昌志翻。〕匈奴疲極之兵，必不敢當，四十日間足還入塞。」帝然之。乃遣征西將軍耿秉屯酒泉，行太守事，遣酒泉太守段彭〔考異曰：耿恭傳云「秦彭」，今從帝紀。〕與謁者王蒙、皇甫援〔姓譜：宋有皇甫充不，宋之公族也。漢初有皇甫鸞，自魯徙居茂陵，改父為甫。余按詩，周亦有皇父卿士。〕發張掖、酒泉、敦煌三郡及鄯善兵合七千餘人以救之。〔鄯，上扇翻。〕\n\n 　　甲辰晦，日有食之。\n\n 　　太后兄弟虎賁中郎廖及黃門郎防、光〔百官志：給事黃門侍郎六百石，掌侍從左右。漢舊儀曰：黃門郎屬黃門令，日暮，入對青瑣門拜，名曰夕郎。〕終明帝世未嘗改官。帝以廖為衛尉，防為中郎將，光為越騎校尉。廖等傾身交結，冠蓋之士爭赴趣之。〔趣，七喻翻。〕第五倫上疏曰：「臣聞書曰：『臣無作威作福，其害于而家，凶于而國。』〔尚書洪範之言。〕近世光烈皇后雖友愛天至，而抑損陰氏，不假以權勢。〔謂陰后不為宗親求位也。〕其後梁、竇之家，互有非法，明帝即位，竟多誅之。〔謂梁松、竇穆等也。〕自是洛中【章：十二行本「洛」作「雒」；乙十一行本同；下均同。】無復權戚，書記請託，一皆斷絕。〔復，扶又翻。斷，丁管翻。〕又諭諸外戚曰：『苦身待士，不如為國。〔為，于偽翻。〕戴盆望天，事不兩施。』〔司馬遷書曰：戴盆何以望天。〕今之議者，復以馬氏為言。竊聞衛尉廖以布二千匹，城門校尉防以錢三百萬，私贍三輔衣冠，知與不知，莫不畢給。又聞臘日亦遺其在雒中者錢各五千。〔遺，于季翻。〕越騎校尉光，臘用羊三百頭，米四百斛，肉五千斤。臣愚以為不應經義，惶恐，不敢不以聞。陛下情Q欲Y厚之，亦宜所以安之。臣今言此，誠欲上忠陛下，下全后家也。」\n\n 　　是歲，京師及兗、豫、徐州大旱。〔兗州部陳留、東郡、東平、泰山、濟北、山陽、濟陰等郡國。豫州部汝南、潁川二郡，梁、沛、陳、魯等國。徐州部東海、琅邪、彭城、廣陵、下邳等郡國。杜佑曰：兗州蓋以沇水為名。又兗之為言端也，信也。端，言陽氣端端，故其氣纖殺也。徐州蓋取舒緩之義，或云：因徐丘以為名。〕\n",
    "资治通鉴第四十六卷-汉纪三十八": "　　汉纪三十八　起柔兆困敦，尽阏逢涒滩，凡九年。\n\n 　　肃宗孝章皇帝上\n\n 　　〔諱炟，顯宗第五子，母賈貴人，以馬后母養為嫡，即位。諡法：溫克令儀曰章。伏侯古今註：「炟」之字曰「著」。〕\n\n 　　建初元年（丙子、七六）\n\n 　　春，正月，詔兗、豫、徐三州稟贍飢民。上問司徒鮑昱：「何以消復旱災﹖」〔消復者，消去災異而復其常。〕對曰：「陛下始踐天位，雖有失得，未能致異。臣前為汝南太守，典治楚事，〔賢曰：永平十三年，楚王英謀反，連坐者在汝南，昱時主劾之也。治，直之翻。〕繫者千餘人，死未能盡當其罪。夫大獄一起，冤者過半。又，諸徙者骨肉離分，孤魂不祀。宜一切還諸徙家，蠲除禁錮，使死生獲所，則和氣可致。」帝納其言。\n\n 　　校書郎楊終上疏曰：「間者北征匈奴，西開三十六國，百姓頻年服役，轉輸煩費；悉困之民足以感動天地，陛下宜留念省察！」〔漢蘭臺，藏書之室也；當時文學之士，使讎校於其中，故有校書之職，劉向、揚雄輩是也。東都於蘭臺置令史，典校秘書，以郎居其任者，謂之校書郎。終徵詣蘭臺，拜校書郎。省，悉景翻。〕帝下其章，〔下，遐稼翻。〕第五倫亦同終議。牟融、鮑昱皆以為：「孝子無改父之道，〔引論語孔子之言。〕征伐匈奴，屯戌西域，先帝所建，不宜回異。」終復上疏曰：「秦築長城，功復綮興；胡亥不革，卒亡四海。〔事見秦紀。復，扶又翻。卒，子恤翻。〕故孝元棄珠箧之郡，〔事見二十八卷元帝初元二夫。〕光武絕西域之國，〔事見四十三卷光武建武二十三年。〕不以介鱗易我衣裳。〔賢曰：介鱗，喻遠夷，其人與魚鱉無異也。衣裳，謂中國也。揚雄法言曰：珠箧之絕，捐之之力也；否則介鱗易我衣裳。〕魯文公毀泉臺，春秋譏之曰：『先祖為之而毀之，不如勿居而已，』以其無妨害於民也；襄公作三軍，昭公舍之，君子大其復古，以為不舍則有害於民也。〔舍，讀日捨。〕今伊吾之役，樓蘭之屯兵〔竇固等取伊吾，見上卷永平十六年。樓蘭，即鄯善，此兵蓋謂班超所將吏士也。〕久而未還，非天意也。」帝從之。\n\n 　　丙寅，詔：「二千石勉勸農桑；罪非殊死，須秋按驗。有司明慎選舉，進柔良，退貪猾，順時令，理冤獄。」是時承永平故事，吏政尚嚴切，尚書決事，率近於重。〔近，其靳翻。〕尚書沛國陳寵以帝新即位，宜改前世苛俗，乃上疏曰：「臣聞先王之政，賞不僭，刑不濫；與其不得已，寧僭無濫。〔左傳蔡大夫聲予之言。〕往者斷獄嚴明，〔斷，丁亂翻；下同。〕所以威懲姦慝；姦慝既平，必宜濟之以寬。陛下即位，率由此義，數詔群僚，弘崇晏晏，〔賢曰：晏晏，溫和也。尚書考靈耀曰：堯聰明文塞晏晏。數，所角翻。〕而有司未悉奉承，猶尚深刻；斷獄者急於篣格酷烈之痛，〔賢曰：篣，即榜也，古字通用。聲類曰：答也。說文曰：格，擊也。〕執憲者煩於詆欺放濫之文，或因公行私，逞縱威福。夫為政猶張琴瑟，大絃急者小絃絕。〔賢曰：新序，臧孫，魯大夫，行猛政。子貢非之曰：夫政猶張琴瑟也，大絃急則小絃絕矣，故曰：罰得則姦邪止，賞得則下歡悅。〕陛下宜隆先王之道，蕩滌煩苛之法，輕薄垂楚以濟群生，〔垂，止橤翻。〕全廣至德以奉天心！」帝深納寵言，每事務於寬厚。\n\n 　　 酒泉太守段彭等兵會柳中，擊車師，攻交河城，〔賢曰：前書，車師前王取交河城，河水分流繞城下，故號交河，去長安八千一百里，故城在今西州交河縣。〕斬首 三千八百級，獲生口三千餘人。北匈奴驚走，車師復降。〔復，扶又翻。〕會關寵已歿，謁者王蒙等欲引兵還；耿恭軍吏范羌，時在軍中，〔先是，恭遣羌至敦煌迎 兵士寒服，因隨王蒙軍出塞。〕固請迎恭。諸將不敢前，乃分兵二千人與羌，從山北迎恭，遇大雪丈餘，軍僅能至。城中夜聞兵馬聲，以為虜來，大驚。羌遙呼曰：〔呼，火故翻。〕「我范羌也，漢遣軍迎校尉耳。」〔校，戶教翻。〕城中皆萬歲。開門，共相持涕泣。明日，遂相隨俱歸。虜兵追之，且戰且行，吏士素飢困。發疏勒時，尚有二十六人，隨路死沒，三月至玉門，〔賢曰：玉門，關名，屬敦煌郡，在今沙州。臣賢按：酒泉郡又有玉門縣，據東觀記，曰至敦煌，明即玉門關也。〕唯餘十三人，衣屨穿決，形容枯槁。中郎將鄭眾為恭以下洗沐，易衣冠，〔眾先以軍司馬與馬廖擊車師，至敦煌，拜為中郎將。為，于偽翻。〕上疏奏：「恭以單兵守孤城，當匈奴數萬之眾，連月踰年，心力困盡，鑿山為井，煮弩為糧，前後殺傷醜虜數百千計，卒全忠勇，〔卒，子恤翻。〕不為大漢恥，宜蒙顯爵，以厲將帥。」〔將，即亮翻。帥，所類翻。〕恭至雒陽，拜騎都尉。詔悉罷戊、己校尉及都護官，〔二官明帝永平十七年置。〕徵還班超。\n\n 　　超將發還，疏勒舉國憂恐；其都尉黎弇曰：「漢使棄我，〔使，疏吏翻；下同。〕我必須為龜茲所滅耳，誠不忍見漢使去。」因以刀自剄。〔前書，疏勒國官有疏勒侯，擊胡侯，輔國侯，都尉。復，扶又翻；下同。龜茲，音丘慈。〕超還至于窴，王侯以下 皆號泣，〔窴，徒賢翻。號，戶刀翻。〕曰：「依漢使奴父母，誠不可去！」〔使，疏吏翻。〕互抱超馬腳不得行。超亦欲遂其本志，乃更還疏勒。疏勒兩城已降龜 茲，而與尉頭連兵。〔前書，尉頭國居尉頭谷，去長安八千六百五十里，南與疏勒接。〕超捕斬反者，擊破尉頭，殺六百餘人，疏勒復安。\n\n 　　甲寅，山阳、东平地震。\n\n 　　東平王蒼上便宜三事。〔上，時掌翻。〕帝報書曰：「間吏民奏事亦有此言；但明智淺短，或謂儻是，復慮為非，不知所定。得王深策，恢然意解；〔恢然，猶廓然也。〕思惟嘉謀，以次奉行。特賜王錢五百萬。」後帝欲為原陵、顯節陵起縣邑，〔為，于偽翻。〕蒼上疏諫曰：「竊見光武皇帝躬履儉約之行，深覩始終之分，〔行，下孟翻。分，扶問翻。〕勤勤懇懇，以葬制為言；〔事見四十四卷光武建武二十六年。〕孝明皇帝大孝無違，承奉遵行；〔事見上卷明帝永平十四年。〕謙德之美，於斯為盛。臣愚以園邑之興，始自強秦。〔秦始皇葬于驪山，徙三萬家，起驪邑；西漢因之，諸陵皆起陵邑，至元帝乃止。〕古者丘隴且不欲其著明，〔賢曰：禮記曰：古者墓而不墳，故言不欲其著明。〕豈況築郭邑、建都郛哉！〔穀梁傳曰：人之所聚曰都。杜預註左傳曰：郛，郭也。〕上違先帝聖心，下造無益之功，虛費國用，動搖百姓，非所以致和氣、祈豐年也。陛下履有虞之至性，〔虞舜孝於親，故以無言。〕追祖禰之深思，臣蒼誠傷二帝純德之美不暢於無窮也！」帝乃止。自是朝廷每有疑政，輒驛使諮問，〔使，疏吏翻。〕蒼悉心以對，皆見納用。\n\n 　　秋，八月，庚寅，有星孛于天市。〔晉天文志：參十星，一曰天市；又危三星，亦為天市。又天市垣二十二星在房、心東北。史記曰：房為天駟；東北十二星曰旗，中四星曰天市。孛，蒲內翻。〕\n\n 　　初，益州西部都尉廣漢鄭純，為政清潔，化行夷貊，君長感慕，皆奉珍內附；〔貊，莫百翻。長，知兩翻。〕明帝為之置永昌郡，〔明帝永平十年，置益州西部都尉，居巂唐，領不韋、巂唐、比蘇、楪榆、邪龍、雲南六縣。十二行，哀牢內屬，置哀牢、博南二縣，合為永昌郡。為，于偽翻。〕以約為太守。約在官十年而卒。〔守，式又翻。卒，子恤翻。〕後人不能撫循夷人，九月，哀牢王類牢殺守令反，攻博南。\n\n 　　阜陵王延數懷怨望，〔數，所角翻。〕有告延興子男魴造逆謀者；〔魴，音房。〕上不忍誅，冬十一月，貶延為阜陵侯，食一縣，不得與吏民通。〔延徙王阜陵事見上卷明帝永平十六年。〕\n\n 　　北匈奴皋林溫禺犢王將眾還居涿邪山，南單于與邊邵及烏桓共擊破之。〔皋林溫禺犢王本居涿邪山，永平十六年，祭肜等北伐，將眾遁去，今復還。〕是歲，南部次【章：甲十六行本「次」作「大」；乙十一行本同；孔本同；熊校同。】饑，詔稟給之\n\n 　　二年（于丑、七七）\n\n 　　春，三月，甲辰，罷伊吾盧屯兵，屯奴復遣兵守其地。〔伊吾盧置屯兵事見上卷永平十六年。復，扶又翻。〕\n\n 　　永昌、越巂、益州三郡兵及昆明夷鹵承等擊哀牢王類牢於博南，大破，斬之。〔巂，音髓。〕\n\n 　　夏，四月，戊子，詔還坐楚、淮陽事徙者四百餘家。〔楚獄見上卷明帝永平十四年。淮陽獄，即阜陵王延徙封時也。〕\n\n 　　上欲封爵諸舅，太后不聽。會旱，言事者以為不封外戚之故，有司請依舊典。〔賢曰：漢制，外戚以恩澤封侯，故曰舊典。〕太后詔曰：「凡言事者，皆欲媚朕以要福耳。〔要，一遙翻。〕昔王氏王侯同日俱封，黃霧四塞，〔事見三十卷成帝建始元年。塞，悉則翻。〕不聞澍雨之應。〔澍，音注。〕夫外戚貴盛，鮮不傾覆；〔鮮，息淺翻。〕故先帝防慎舅氏，不令在樞機之位，又言『我子不當與先帝子等』，〔事見上卷永平十五年。〕今有司柰何欲以馬氏比陰氏乎！且陰衛尉，天下稱之，省中御者至門，出不及履，此蘧伯玉之敬 也；〔衛尉，興也。省中，禁中也。御者，內人也。蘧伯玉，衛賢大夫。蘧，求於翻。〕新陽侯雖剛強，微失理，然有方略，據地談論，一朝無雙；〔新陽侯，就 也。賢曰：新陽縣屬汝南郡，故城在今豫州真陽縣西南。〕原鹿貞侯，勇猛誠信；〔原鹿侯，識也。原鹿縣，屬汝南郡。〕此三人者，天下選臣，豈可及哉！馬氏不 及陰氏遠矣。吾不才，夙夜累息，〔息，氣一出入之頃；屏氣者累息乃一舒氣。〕常恐虧先后之法，有毛髮之罪吾不釋，言之不捨晝夜而親屬犯之不止，治喪起墳，又不時覺，〔治，直之翻。〕是吾言之不立而耳目之塞也。〔塞，悉則翻。〕\n\n 　　吾為天下母，而身服大練，〔賢曰：大練，大帛也。杜預註左傳曰：大帛，厚繒也。〕食不求甘，左右但著帛布，無香薰之飾者，欲身率下也。〔著，側略翻。〕以為外親見之，當傷心自敕；但笑言『太后素好儉』。〔好，呼到翻。〕前過濯龍〔續漢志：濯龍，園名，近北宮。〕門上，見外家問起居者，車如流水，馬如游龍，倉頭衣緣転，領袖正白，〔賢曰：転，臂衣。今之臂転，以縛左右手，於事便也。余據字書，臂踈之踈從革，転此從衣，釋單衣也，皆音古侯翻。領袖正白，言其新潔無垢污也。衣，於既翻。〕顧視御者，不及遠矣。故不加譴怒，但絕歲用而已，冀以默愧其心；猶懈怠無憂國忘家之慮。〔懈，古隘翻。〕知臣莫若君，況親屬乎！吾豈可上負先帝之旨，下虧先人之德，重襲西京敗亡之禍哉！」〔賢曰：西京外戚，呂祿、呂產，竇嬰，上官桀、安父子，霍禹等皆被誅。重，直龍翻。〕固不許。\n\n 　　帝省詔悲嘆，復重請曰：〔省，悉景翻。復，扶又翻。重，直用翻。〕「漢興，舅氏之封侯，猶皇子之為王也。太后誠存謙虛，柰何令臣獨不加恩三舅乎！且衛尉年尊，兩校尉有大病，〔衛尉，太后兄廖；兩校尉，兄防、兄光也。校，戶教翻。〕如令不諱，使臣長抱刻骨之恨。宜及吉時，不可稽留。」〔漢封爵群臣皆涓吉。〕太后報曰：「吾反覆念之，思令兩善，〔兩善，謂國家無濫恩，而外戚亦以安全也。〕豈徒欲獲謙讓之名而使帝受不外施之嫌哉！〔以恩澤封爵外家為外施也。施，式智翻。〕昔竇太后欲封王皇后之兄，丞相條侯言：『高祖約，無軍功不侯。』〔事見十六卷景帝中三年。〕今馬氏無功於國，豈得與陰、郭中興之后等邪！常觀富貴之家，祿位重疊，猶再實之木，其根必傷。〔文子：日再實之木根必傷，掘臧之家後必殃。重，直龍翻。〕且人所以願封侯者，欲上奉祭祝，下求溫飽耳；今祭祀則受太官之賜，衣食則蒙御府餘資，〔自西都以來，皇后家祀其父母，太官供具。御府令，掌中衣服及補澣之屬；飲食則太官主之。此言衣食皆資於御府，概言之心。〕斯豈不可足，而必當得一縣乎！吾計之孰矣，〔古字孰熟通。〕勿有疑也！\n\n 　　夫至孝之行，安親為上。〔揚子曰：孝莫大於寧親，寧親莫大於四表之驩心。行，下孟翻。〕今數遭變異，〔數，所角翻。〕穀價數倍，憂惶晝夜，不安坐臥，而欲先營外家之封，違慈母之拳拳乎！〔賢曰：拳拳，猶勤勤也，音權。〕吾素剛急，有匈中氣，不可不順也。〔匈中氣，今所謂上氣之疾。匈，與胸同。〕子之未冠，由於父母，已冠成人，則行子之志。〔冠，古玩翻。〕念帝，人君也；吾以未踰三年之故，自吾家族，故得專之。若陰陽調和，邊境清靜，然後行子之志；吾但當含飴弄孫，〔方言曰：飴，餳也，宋、衛之間通語。〕不能復關政矣。」〔關，豫政也。復，扶又翻。〕上乃止。\n\n 　　太后嘗詔三輔：諸馬婚親有屬託郡縣、干亂吏治者，以法聞。〔繩之以法而奏聞也。屬，之欲翻。治，直吏翻。〕太夫人葬起墳微高，〔太夫人，太后母也。漢列侯墳高四丈，關內侯以下至庶人有差。〕太后以為言，兄衛尉廖等即時減削。其外親有謙素義行者，〔行，下孟翻。〕輒假借溫言，賞以財位；如有纖介，則先見嚴恪之色，〔見，賢遍翻。〕然後加譴。其美車服、不遵法度者，便絕屬籍，遣歸田里。〔絕外戚之屬籍也。〕廣平、鉅鹿、樂成王，車騎朴素，無金銀之飾，〔廣平王羨，鉅鹿王恭，樂成王黨，皆明帝子。〕帝以白太后，即賜錢各五百萬。於是內外從化，被服如一；〔被，皮義翻。〕諸家惶恐，倍於永平時。置織室，蠶於濯龍中，〔續漢志：濯龍監，屬鉤盾令。本註曰：渥龍，亦園名，近北宮。〕數往觀視，以為娛樂。〔數，所角翻。樂，音洛。〕常與帝旦夕言道政事及教授小王論語經書，〔小王，諸王年尚幼，未就國者。〕述敘平生，雍和終日。\n\n 　　馬廖慮美業難終，上疏勸成德政曰：「昔元帝罷服官，〔事見二十八卷初元五年。〕成帝御浣衣，〔言服浣濯之衣 也。〕哀帝去樂府，〔事見三十三卷綏和二年。去，羌呂翻。〕然而侈費不息，至於衰亂者，百姓從行不從言也。〔書曰：違上所命，從厥攸好。行，下孟翻。〕夫 改政移風，必有其本。傳曰：『吳王好劍客，百姓多創瘢；〔傳，直戀翻。創，初良翻。瘢，蒲官翻，痕也。好劍客，蓋指吳闔閭木。〕楚王好細腰，宮中多餓 死。』〔墨子曰：楚靈王好細腰，而國多餓人。〕長安語曰：〔賢曰：當時諺語。〕『城中好高結，四方高一尺；〔結，讀曰髻。〕城中好廣眉，四方且半額；城中 好大袖，四方全匹帛。』斯言如戲，有切事實。前下制度未幾，後稍不行；〔未幾，言未幾時也。幾，居豈翻。〕雖或吏不奉法，良由慢起京師。今陛下素簡所安， 發自聖性，〔賢曰：言儉素簡約，后之所安。〕誠令斯事一竟，〔竟，猶終也。〕則四海誦德，聲薰天地，〔賢曰：薰，猶蒸也，言芳聲薰天地也。〕神明可通，況於行令乎！」太后深納之。\n\n 　　初，安夷縣吏略妻卑湳種羌人婦，〔安夷縣屬金城郡。杜預曰：不以道取曰略。湳，乃感翻。種，章勇翻；下同。〕吏為其夫所殺，安夷長宗延追之出塞。〔長，知兩翻。〕種人恐見誅，遂共殺延而與勒姐、吾良二種相結為寇。〔勒姐羌居勒姐溪，因以為種名。〕於是燒當羌豪滇吾之子迷吾率諸種俱反，〔姐，子也翻，又音紫。滇，音顛。〕敗金城太守郝崇。〔敗，補萬翻。郝，呼各翻；姓譜：殷帝乙有子期，封太原郝鄉，後因氏焉。〕詔以武威太守北地傅育為護 羌校尉，自安夷徙居臨羌。〔臨羌縣，屬金城郡。杜佑曰：臨羌在今西平郡。水經註：湟水東合安夷川水，又東逕安夷縣，故城在漢西平亭東七十里。湟水又東合勒 姐溪水。〕迷吾又與封養種豪布種等五萬餘人共寇隴西、漢陽。〔本天水郡，明帝永平十七年，改名漢陽。〕秋，八月，遣行車騎將軍馬防、長水校尉耿恭將北軍五 校兵〔武帝置北軍八校，中壘、屯騎、越騎、長水、胡騎、射聲、步兵、虎賁也；中興，省中壘、胡騎、虎賁，惟越騎、屯騎、步兵、長水、射聲五交。屯騎、越 騎、步兵、射聲各領士七百人，長水領烏桓胡騎七百三十六人，皆宿衛兵也。〕及諸邵射士三萬人擊之。〔馬防傳云：積射士。〕第五倫上疏曰：「臣愚以為貴戚可封侯以富之，不當任以職事。何者﹖繩以法則傷恩，私以親則違憲。伏聞馬防今當西征，臣以太后恩仁，陛下至孝，恐卒有纖介，難為意愛。」〔賢曰：死卒然有小過，愛而不罰，則廢法也。卒，讀曰猝。〕帝不從。\n\n 　　馬防等軍到冀，布橋等圍南部都尉於臨洮，〔前書，隴西南部都尉治臨洮。賢曰：即今岷、洮二州地。〕防進擊，破之，斬首虜四千餘人，遂解臨洮圍；其眾皆降，唯布橋等二萬餘人屯望曲谷不下。〔酈道元註水經云：望曲在臨洮西南，去龍桑城二百里。〕\n\n 　　十二月，戊寅，有星孛于紫宮。〔晉天文志：中宮，北極五星，鉤陳六星，皆在紫宮中。紫宮垣十五星，其西蕃七，東蕃八。孛，蒲內翻。〕\n\n 　　帝納竇勳女為貴人，有寵。〔為後諸竇竊權張本。〕貴人母，即東海恭王女沘陽公主也。〔沘，音比。〕\n\n 　　第五倫上疏曰：「光武承王莽之餘，頗以嚴猛為政，後代因之，遂成風化；郡國所舉，類多辦職俗吏，殊未有寬博之選以應上求者也。陳留令劉豫，冠軍令駟協，〔陳留縣，屬陳留郡。冠軍縣，屬南陽郡。冠，古玩翻。〕並以刻薄之姿，務為嚴苦，吏民愁怨，莫不疾之。而今之議者反以為能，違天心，失經義；非徒應坐豫、協，亦宜譴舉者。務進仁賢以任時政，不過數人，則風俗自化矣。臣嘗讀書記，知秦以酷急亡國，又目見幵莽亦以苛法自滅，故勤勤懇懇，實在於此。又聞諸王、主、貴戚，驕奢踰制，京師尚然，何以示遠！故曰：『其身不正，雖令不行，』〔論語孔子之言。〕以身教者從，以言教者訟。」上善之。倫雖天性峭直，〔賢曰：峭，峻也，音七笑翻。〕然常疾俗吏苛刻，論議每依寬厚云。\n\n 　　三年（戊寅、七八）\n\n 　　春，正月，己酉，宗祀明堂，登靈臺，赦天下。\n\n 　　馬防擊布橋，大破之，〔考異曰：帝紀，防破羌在四月。蓋春破而京師四月始聞也。今從防傳。〕布橋將種人萬餘降，詔徵防還。留耿恭擊諸未服者，斬首虜千餘人，勒姐、燒何等十三種數萬人，皆詣恭降。〔姐，音紫，又子也翻。種，章勇翻。〕恭嘗以言事忤馬防，〔初，恭出隴西，上言薦竇固鎮撫涼部，由是大忤於防。忤，五故翻。〕監營謁者承旨，奏恭不憂軍事，坐徵下獄，免官。〔監，古銜翻。下，遐稼翻。〕\n\n 　　三月，癸巳，立貴人竇氏為皇后。\n\n 　　初，顯宗之世，治虖沱、石臼河，從都慮至羊賜倉，〔賢曰：石臼河，在今定州唐縣東北。酈道元註水經云：汾陽故城積粟所在，謂之羊腸倉，在晉陽西北；石帯縈紆，若羊賜焉，故以為名。今嵐州界羊腸坂是也。唐嵐州宜芳縣，本漢汾陽縣，隋置嵐城縣，唐更名宜芳。杜佑曰：宜芳縣有古秀容城，漢羊腸倉。余考水經註云：按司馬彪郡國志，常山南行唐縣有石臼谷，蓋欲乘呼沱之水，轉山東之漕，自都慮至羊腸倉，慼汾水以漕太原。又考郡國志，常山蒲吾縣註引古今註曰：永平十年，作常山呼沱河蒲吾渠通漕船。又考班固地理志，太原郡上艾縣註曰：綿曼水東至蒲吾入呼沱水。又蒲吾縣註曰：大白渠水首受綿曼水，東南至下曲陽入斯洨。則知此漕自大白渠入綿曼水，自綿曼水轉入汾水以達羊腸倉也。慮，音閭，杜佑曰：石臼河，在定州唐昌縣。唐昌，漢苦陘縣也。〕欲令通漕。太原吏民苦役，連年無成，死者不可勝算。〔勝，音升。〕帝以郎中鄧訓為謁者，監領其事。訓考量隱括，〔賢曰：隱審量括之也。孫卿子曰：鉤木必待隱括蒸揉，然後直也。監，古銜翻。量，音良。〕知其難成，具以上言。〔上，時掌翻。〕夏，四月，己巳，詔罷其役，更用驢輦，〔更，工衡翻。〕歲省費億萬計，全活徒士數千人。訓，禹之子也。\n\n 　　閏月，西域假司馬班超率疏勒、康居、于窴、拘彌兵一萬人攻姑墨石城，破之，〔前書，姑墨國治南城，去長安八千一百五十里。〕斬首七百級。\n\n 　　冬，十二月，丁酉，以馬防為車騎將軍。\n\n 　　武陵\n\n 　　是歲，有司奏遣廣平王羨、鉅鹿王恭、樂成王黨俱就國；上性篤愛，不忍與諸王乖離，遂皆留京師。\n\n 　　四年（己卯、七九）\n\n 　　春，二月，庚寅，太尉牟融薨。\n\n 　　夏，四月，戊子，立皇子慶為太子。\n\n 　　己丑，徙鉅鹿王恭為江陵王，汝南王暢為梁王，常山王昞為淮陽王。\n\n 　　辛卯，封皇子伉為千乘王，全為平春王。〔平春縣，屬江夏郡。伉，音抗。乘，繩證翻。〕\n\n 　　有司連據舊典，請封諸舅；帝以天下豐稔，方垂無事，癸卯，遂封衛尉廖為順陽侯，〔順陽侯國，屬南陽郡。賢曰：故城在今鄧州穰縣西。〕車騎將軍防為潁陽侯，〔潁陽縣，屬潁川郡。〕執金吾光為許侯。〔許縣，屬潁川郡。〕太后聞之曰：「吾少壯時，但慕竹帛，志不顧命。〔賢曰：言慕古人書名竹帛，不顧命之長短。少，詩沼翻。〕今雖已老，猶戒之在得，〔論語：孔子曰：及其老也，戒之在得。〕故日夜惕厲，〔惕，懼也；厲，危也。〕思自降損，冀乘此道，不負先帝。所以化導兄弟，共同斯志，欲令瞑目之日，無所復恨，何意老志復不從哉！〔瞑，莫定翻。復，扶又翻。〕萬年之日長恨矣！」廖等並辭讓，願就關內侯，〔考異曰：皇后紀稱「廖等並辭讓，願就關內侯，太合聞之云云；廖等不得已受封爵。」按太后之辭，皆不欲封廖等之意，而史家文勢，反似太后欲令廖等受封。今輒移廖等辭讓於太后語下，使文勢有序，讀者易解。〕帝不許。廖等不得已受封爵而上書辭位，帝許之。五月，丙辰，防、廖、光皆以特進就。\n\n 　　甲戌，以司徒鮑昱為太尉，南陽太守桓虞為司徒。\n\n 　　六月，癸丑，皇太后馬氏崩。帝既為太后所養，專以馬氏為外 家，故賈貴人不登極位，賈氏親族無受寵榮者。及太后崩，但加貴人王赤綬，〔漢制：貴人綠綬，三采綠、紫、紺，長二丈一尺，二百四十首；諸侯赤綬，四采赤、 黃、縹、紺、長二丈一尺，三百首。〕安車一駟，永巷宮人二百，〔賢曰：永巷宮人，宮婢也。〕御府雜帛二萬匹，大司農黃金千斤，錢二千萬而已。\n\n 　　秋，七月，壬戌，葬明德皇后。〔賢曰：諡法：中和純淑曰德。〕\n\n 　　校書郎楊終建言：「宣帝博徵群儒，論定五經於石渠閣。〔事見二十七卷甘露三年。〕方今天下少事，〔少，詩沼翻。〕學者得成其業，而章句之徒，破壞大體。〔壞，音怪。〕宜如石渠故事，永為後世則。」帝從之。 冬，十一月，壬戌，詔太常：〔句斷。〕「將、大夫、博士、郎官及諸儒會白虎觀，議五經同異。」〔將，即亮翻。將，三署及虎賁、羽林中郎將也。大夫，光祿、 太中、中散、諫議大夫也。博士，五經博士也。郎官，五署郎及尚書郎、蘭臺、東觀校書郎也。白虎觀在北宮。觀，古玩翻。〕使五官中郎將魏應承制問，侍中淳于 恭奏，帝親稱制臨決，作白虎議奏，名儒丁鴻、樓望、成封、桓郁、班固、賈逵及廣平王羨皆焉。固，超之兄也。〔與，讀曰預。〕\n\n 　　五年（庚辰、八○）\n\n 　　春，二月，庚辰朔，日有食之；詔舉直言極諫。\n\n 　　荊、豫諸郡兵討漊中蠻，破之。〔漊，郎侯翻。〕\n\n 　　夏，五月，辛亥，詔曰：「朕思遲直士，側席異聞，〔賢曰：遲，猶希望也，音持二翻。側席，謂不正坐，所以待賢良也。〕其先至者，各已發憤吐懣，〔懣，莫困翻，又莫旱翻。〕略聞子大夫之志矣。皆欲置於左右，顧問省納。〔句斷。省，悉景翻。〕建武詔書又曰：『堯試臣以職，不直以言語筆札。』今外官多曠，並可以補任。」\n\n 　　戊辰，太傅赵熹薨。\n\n 　　班超欲遂平西域，上疏請兵曰：「臣竊見先帝欲開西域，故北擊匈奴，西使外國，〔使，疏吏翻。〕鄯善、于窴即時向化，鄯、上扇翻。〕今拘彌、莎車、疏勒、月氏、烏孫、康居復願歸附，〔復，扶又翻。〕欲共并力，破滅龜茲，平通漢道。若得龜茲，則西域未服者百分之一耳。前世議者皆曰：『取三十六國，號為斷屯奴右臂。』〔賢曰：前書曰：漢遣公主為烏孫夫人，結為昆弟，則是斷屯奴右臂也。哀帝時，劉歆上議曰：武帝立五屬國，起朔方伐朝鮮，起玄菟、樂浪以斷匈奴左臂也；西伐大宛，結烏孫，裂匈奴之右臂也。南面，以西為右。斷，丁管翻。〕今西域諸國，自日之所 入，莫不向化，〔西域傳曰：自條支國乘水西行，可百餘日，近日所入也。〕大小欣欣，貢奉不絕，唯延【章：甲十六行本「延」作「焉」；乙十一行本同；孔本 同；張校同。】耆、龜茲獨未服從。臣前與官屬三十六人奉使絕域，備遭艱繍，自孤守疏勒，於今五載，〔使，疏吏翻。載，子亥翻。〕胡夷情數，臣頗識之，問其城郭小大，皆言倚漢與依天等。〔謂城郭之國，若小若大，其言皆然。〕以是效之，〔賢曰：效猶驗也。〕則蔥領可通，〔古領、嶺字通。〕龜茲可伐。今宜拜龜茲侍弓白霸為其國王，以步騎數百送之，與諸國連兵，歲月之間，龜茲可禽。以夷狄攻夷狄，計之善者也！臣見莎車、疏勒田地肥廣，草牧饒衍，不比敦煌、鄯善間也，〔敦，徒門翻。〕兵可不費中國而糧食自足。且姑墨、溫宿二王，特為龜 茲所置，〔前書，溫宿國治溫宿城，去長安八千三百五十里。〕既非其種，〔種，章勇翻。〕更相厭苦，其勢必有降者；若二國來降，則龜茲自破。〔更，工衡翻。 降，戶江翻；下同。〕願下臣章，參考行事，誠有萬分，死復何復！〔下，遐稼翻。復，扶又翻。〕臣超區區特蒙神靈，竊冀未便僵仆，目見西域平定，陛下舉萬年 今觴，〔言西域平定，廷臣畢賀，天子為之舉觴也。〕薦勳祖廟，布大喜於天下。」〔賢曰：薦，進也。勳，功也。左氏傳曰：反行飲至，舍爵策勳也。余謂超蓋言平西域，告成功於祖廟也。〕書奏，帝知其功可成，議欲給兵。平陵徐幹上疏，願奮身佐超，帝以幹為假司馬，將弛刑及義從千人就超。〔弛，刑徒也。義從，自奮願從行者。或曰：義從胡也。從，才用翻。〕\n\n 　　先是莎車以為漢兵不出，〔先，悉薦翻。〕遂降於龜茲，而疏勒都尉番辰亦叛。〔賢曰：番，音潘。〕會徐幹適至，超遂與幹擊番辰，大破之，斬首千餘級。欲進攻龜茲，以烏孫兵強，宜因其力，乃上言：「烏孫大國，控弦十萬，故武帝妻以公主，〔事見二十一卷元封六年。妻，七細翻。〕至孝宣帝卒得其用，〔事見二十四卷本始三年。卒，子恤翻。〕今可遣使招慰，與共合力。」帝納之。\n\n 　　六年（辛巳、八一）\n\n 　　春，二月，辛卯，琅邪孝王京薨。\n\n 　　夏，六月，丙辰，太尉鮑昱薨。\n\n 　　辛未晦，日有食之。\n\n 　　秋，七月，癸巳，以大司農鄧彪為太尉。\n\n 　　武都太守廉范遷蜀郡太守。成都民物豐盛，邑富逼側，舊制，禁民夜作以防火災，而更相隱蔽，燒者日屬。〔更，工衡翻。屬，之欲翻；聯也，聯日有火也。〕范乃毀削先令，但嚴使儲水而已。百姓以為便，歌之曰：「廉叔度，來何暮！〔廉范，字叔度。〕不禁火，民安作。〔賢曰：作，協韻則護翻。〕昔無襦，今五絝。」〔襦，汝朱翻，短衣也。絝，五故翻，脛衣也。〕\n\n 　　帝以沛王等將入朝，遣謁者賜貂裘〔說文曰：貂鼠大而黃黑，出胡丁零國。〕及太官食物、珍果，又使大鴻臚竇固持節郊迎。〔臚，陵如翻。〕帝親自循行邸第，〔行，下孟翻。〕豫設帷牀，其錢帛、器物無不充備。\n\n 　　七年（壬午、八二）\n\n 　　春，正月，沛王輔、濟南王康、東平王蒼、中山王焉、東海王政、琅邪王宇來朝。〔政，東海王彊子。宇，琅邪王京子。濟，子禮翻。〕詔沛、濟南、東平、中山王贊拜不名；〔賢曰：謂讚者不唱其名。余謂四王，帝諸公也，故異其禮。〕升殿乃拜，上親答之，所以寵光榮顯，加於前古。每入宮，輒以輦迎，至省閣乃下，〔省閣，入禁中閣門也。〕上為之興席改容，〔為，于偽翻；下同。〕皇后親拜於內；皆鞠躬辭謝不自安。〔鞠，曲也。鞠躬，曲身也。〕三月，大鴻臚奏遣諸王歸國，帝特留東平王蒼於京師。\n\n 　　初，明德太后為帝納扶風宋楊二女為貴人，大貴人生太子慶；梁松弟竦有二女，亦為貴人，小貴人生皇子肇。竇皇后無子，養肇為子。 宋貴人有寵於馬太后，太后崩，竇皇后寵盛，與母沘陽公主謀陷宋氏，〔沘，音比。〕外令兄弟求其纖過，內使御者偵伺得失。〔賢曰：偵，候也；音丑政翻。廣雅 曰：偵，問也。伺，相吏翻。〕宋貴人病，思生兔，〔兔，獸名。口有缺，尻有九孔，舐毫而孕，生子從口出。霜前獵取而食之，其味甚美。〕令家求之，因誣言欲為厭勝之術，〔厭，一葉翻，又於琰翻。〕由是太子出居承祿觀。〔續漢志：中藏府有承祿署。〕夏六月，甲寅，詔曰：「皇太子有失惑無常之性，不可以奉宗廟。大義滅親，〔春秋左氏傳之言。〕況降退乎！今廢慶為清河王。皇子肇，保育皇后，承訓懷礮，〔礮，衣襟，衣臥席也。〕今以肇為皇太子。」遂出宋貴人姊妹置丙舍，〔丙舍，宮中之室，以甲乙為次也。續漢志：南宮有丙署。〕使小黃門蔡倫案之。二貴人皆飲藥自殺，父議郎楊免歸本郡。慶時雖幼，亦知避嫌畏禍，言不敢及宋氏；帝更憐之，敕皇后令衣服與太子齊等。太子亦親愛慶，入則共室，出則同輿。\n\n 　　己未，徙廣平王羨為西平王。〔西平縣，屬汝南郡。賢曰：西平故柏子國，在今豫州吳房縣西北。〕\n\n 　　秋，八月，令酎畢，〔酎，直又翻。〕有司復奏遣東平王蒼歸國，〔復，扶又翻。〕帝乃許之，手詔賜蒼曰：「骨肉天性，誠不以遠近為親疏；然數見顏弝，〔數，所角翻。〕情重昔時。念王久勞，思得還休，欲署大鴻臚奏，不忍不筆，顧授小黃門；〔賢曰：大鴻臚奏主歸國，小黃門受詔者。臚，陵如翻。〕中心戀戀，惻然不能言。」於是車駕祖送，〔祖道供張以送之。〕流涕而訣；復賜乘輿服御、珍寶、輿馬，錢布以億萬計。〔復，扶又翻。乘，繩證翻。〕\n\n 　　 九月，甲戌，帝幸偃師，〔偃師縣，屬河南郡。〕東涉卷津，〔卷縣，屬河南郡，其北即河津。卷，丘權翻。〕至河內，下詔曰：「車駕行秋稼，觀收穫，〔行，下 孟翻。〕因涉郡界，皆精騎輕行，無他輜重。〔重，直用翻。〕不得輒脩道橋，遠離城郭，〔離，力智翻。〕遣吏逢迎，刺探起居，〔賢曰：刺探，謂候伺也。刺， 七亦翻。探，音湯勘翻〕出入前後，以為煩擾。動務省約，但患不能脫粟瓢飲耳。」〔賢曰：晏子相齊，食脫粟之飯。孔子曰：顏回一瓢飲。〕己酉，進幸鄴；辛卯，還宮。\n\n 　　冬，十月，癸丑，帝行幸長安，封蕭何末孫熊為酇侯。進幸槐里、岐山；〔槐里縣，屬扶風。杜佑曰：槐里，周曰犬丘，秦曰廢丘，漢改曰槐里。岐山，在扶風美陽縣。〕又幸長平，御池陽宮，東至高陵；十二月丁亥，還宮。\n\n 　　東平獻王蒼疾病，〔考異曰：范書作「憲」，今從袁紀。〕馳遣名醫、小黃門侍疾，使者冠蓋不絕於道。又置驛馬，千里傳問起居。〔傳，直戀翻。〕\n\n 　　八年（癸未、八三）\n\n 　　春，正月，壬辰，王薨。詔告中傅「封上王自建武以來章奏，並集覽焉。」遣大鴻臚持節監喪，〔上，時掌翻。監，古銜翻。〕令四姓小侯、諸國王、主悉會葬。\n\n 　　夏，六月，北匈奴三木樓訾大人稽留斯等率三萬餘人款五原塞降。〔稽留斯等部落，蓋居三木樓山。訾，子斯翻。〕\n\n 　　冬，十二月，甲午，上行幸陳留、梁國、淮陽、潁陽；戊申，還宮。\n\n 　　太子肇之立也，梁氏私相慶；諸竇聞而惡之。〔惡，烏靈翻。〕皇后欲專名外家，忌梁貴人姊妹，數譖之於弟，〔數，所角翻。〕漸致疏嫌。是歲，竇氏作飛書，陷梁竦以惡逆，〔賢曰：飛書，若今匿名書也。〕竦遂死獄中，家屬徙九真，貴人姊妹以憂死。辭語連及梁松妻舞陰公主，坐徙新城。〔新城縣屬河南郡。賢曰：今洛州伊闕縣。〕\n\n 　　5順陽侯馬廖，謹篤自守，而性寬緩，不能教勒子弟，皆驕奢不謹。校書郎楊終與廖書，戒之曰：「君位地尊重，海內所望。黃門郎年幼，血氣方盛，〔賢曰：廖弟防及光俱為黃門郎。〕即無長君退讓之風，〔孝文竇皇后兄長君，退讓不敢以富貴驕人。長，知兩翻。〕而要結輕狡無行之客，〔要，一遙翻。行，下孟翻。〕縱而莫誨，視成任性，覽【張：「覽」作「鑒」。】念前往，可為寒心！」廖不能從。防、光兄弟資產巨億，大起第觀，〔觀，古玩翻。〕彌亙街路，食客常數百人。防又多物馬畜，賦斂羌、胡。帝不喜之，數加譴敕，〔斂，力贍翻。喜，許記翻。數，所角翻。〕所以禁遏甚備。由是權勢稍損，賓客亦衰。\n\n 　　廖子豫為步兵校尉，投書怨誹。於是有司并奏防、光兄弟奢侈踰僭，濁亂聖化，悉免就國。臨上路，〔上，時掌翻。〕詔曰：「舅氏一門俱就國封，四時陵廟無助祭先后者，朕甚傷之。其令許侯思繮田廬，〔許侯，光也。賢曰：留之於京，守田廬而思愆過也。繮，與愆同。〕有司勿復請，〔復，扶又翻。〕以慰朕渭陽之情。」〔秦康公送舅晉文公于渭陽，念母之不見也。其詩曰：我見舅氏，如母存焉。〕光比防稍為謹密，故帝特留之，後復位特進。豫隨廖歸國，考擊物故。〔謂死於考掠也。〕後復有詔還廖京師。〔復，扶又翻。〕\n\n 　　諸馬既得罪，竇氏益貴盛。皇后兄憲為侍中、虎賁中郎將，弟篤為黃門侍郎，並侍宮省，賞賜累積；喜文通賓客。〔喜，許記翻。〕司空第五倫上疏曰：「臣伏見充賁中郎將竇憲，椒房之親，典司禁兵，出入省闥，年盛志美，卑讓樂善，此誠其好士交結之方。〔樂，音洛。好，呼到翻。〕然諸出入貴戚者，類多瑕釁禁錮之人，尤少守約安貧之節；士大夫無志之徒，更相販賣，〔少，詩沼翻。更，工衡翻。〕雲集其門，蓋驕佚所從生也。三輔論議者至云，『以貴戚發錮，當復以貴戚浣濯之，〔復，扶又翻。〕猶解酲當以酒也。』〔病酒曰酲。〕詖險趣勢之徒，誠不可親近。〔趣，七喻翻。近，其靳翻。〕臣愚願陛下、中宮嚴敕憲等閉門自守，無妄交通士大夫，防其未萌，慮於無形，令憲永保福祿，君臣交歡，無纖介之隙，此臣之所至願也！」\n\n 　　憲恃宮掖聲勢，自王、主及陰、馬諸家，莫不畏憚。憲以賤直請奪沁水公主園田，〔沁水公主，明帝女。沁水縣，屬河內郡。師古曰：沁，音千浸翻。〕主逼畏不敢計。〔計，猶今言計較也。〕後帝出過園，〔過，工禾翻；下同。〕指以問憲，憲陰喝不得對。〔賢曰：陰喝，猶噎塞也。陰，音於禁翻。喝，音一介翻。余謂喝，訶也；許葛翻。陰，密也，潛也；當帝問之時，密訶左右不得對也。觀帝以趙高指鹿為馬責憲，則陰喝之義可知矣。〕後發覺，帝大怒，召憲切責曰：「深思前過奪主田園時，何用愈趙高指鹿為馬！〔事見八卷秦二世三年。賢曰：愈，差也。〕久念使人驚怖。〔怖，普布翻。〕昔永平中，常令陰黨、陰博、鄧疊三人更相糾察，〔賢曰：以陰、鄧皆外戚，恐其踰侈，故使更相糾察也。博，陰興之子。更，工衡翻。〕故諸豪戚莫敢犯法者。今貴主尚見枉奪，何況小民哉！國家棄憲，如孤雛、腐鼠耳！」〔賢曰：鳥子生而啄曰雛。〕憲大懼，皇后為毀服深謝，良久乃得解，〔毀服，猶降服也。為，于偽翻。〕使以田還主。雖不繩其罪，然亦不授以重任。\n\n 　　臣光曰：人臣之罪，莫大於欺罔，是以明君疾之。孝章謂竇憲何異指鹿為馬，善矣；然卒不能罪憲，〔卒，子恤翻。〕則姦臣安所懲哉！夫人主之於臣下，患在不知其姦，苟或知之而復赦之，〔復，扶又翻。〕則不若不知之為愈也。何以言之﹖彼或為姦而上不之知，猶有所畏；既知而不能討，彼知其不足畏也，則放縱而無所顧矣！是故知善而不能用，知惡而不能去，〔去，羌呂翻。〕人主之深弁也。〔溫公此論，用齊桓公管仲論郭公所以亡國之意。為竇憲擅權張本。〕\n\n 　　下邳用紆為雒陽令，〔紆，邕具翻。〕下車，先問大姓主名；吏數閭里豪強以對數。〔數，所具翻。章：甲十六行本無「數」字；乙十一行本同；孔本同。〕紆厲聲怒曰：「本問貴戚若馬、竇等輩，豈能知此賣菜傭乎！」於是部吏望風旨，爭以激切為事，貴戚跼蹐，〔跼，音局。蹐，資昔翻。毛氏曰：跼，曲也；蹐，累足也。〕京師肅清。竇篤夜至止姦亭，亭長霍延拔劍擬篤，肆詈恣口。篤以表聞，詔召司隸校尉、河南尹詣尚書譴問；遣劍戟士收紆，送廷尉詔獄，〔劍戟士，左右都候掌之。〕數日，貰出之。〔賢曰：貰，赦也；市夜翻。余謂以貰之為是，則收之為非。〕\n\n 　　帝拜班超為將兵長吏，〔大將軍置長史、司馬；其不置將軍而長史特將者為將兵長史。〕以徐幹為軍司馬，別遣衛候李邑護送烏孫使者。邑到于竇，值龜茲攻疏勒，恐懼不敢前；因上書陳西域之功不可成，又盛毀超：「擁愛妻，抱愛子，安樂外國，無內顧心。」〔樂，音洛。〕超聞之歎曰：「身非曾參而有三至之讒，〔事見三卷周赧王七年。參，疏簪翻。〕恐見疑於當時矣！」遂去其妻。〔去，羌呂翻。〕帝知超忠，乃切責邑曰：「縱超擁愛妻，抱愛子，思歸之士千餘人，何能盡與超同心乎！」令邑詣超受節度，詔：「若邑任在外者，便留與從事。」〔任，音壬。〕超即遣邑將烏孫侍子還京師。徐幹謂超曰：「邑前親毀君，欲敗西域，〔敗，補邁翻。〕今何不緣詔書留之，更遣他吏送侍子乎﹖」超曰：「是何言之陋也！以邑毀超，故今遣之。內省不疚，何卹人言！〔賢曰：疚，病也；恤，憂也。論語，孔子曰：內省不疚，夫何憂懼！左氏傳曰：詩云：禮義不愆，何卹人之言！詩，謂逸詩也。省，悉景翻。〕快意留之，非忠臣也。」\n\n 　　帝以侍中會稽鄭弘為大司農。〔會，工外翻。〕舊交趾七郡貢獻轉運，皆從東沿汎海而至，〔交趾州部南海、蒼梧、鬱林、合蒲、交趾、九真、日南七郡。賢曰：東冶縣，屬會稽郡。太康地理志：漢武帝名為東冶，後改為東候官，今泉州閩縣是。〕風波艱阻，沉溺相係。〔沉，持林翻。溺，奴歷翻。〕弘奏開零陵、桂陽嶠道，自是夷通，遂為常路。〔賢曰：嶠，嶺也。夷，平也。余據武帝遣路博德伐南越，出桂陽，下湟水，則舊有是路，弘特開帑，金帛所藏之府。帑，他朗翻。藏，祖浪翻。〕弘又奏宜省貢獻，減傜費以利飢民；帝從之。\n\n 　　元和元年（甲申、八四）是年八月，方改元。〕\n\n 　　春，閏正月，辛丑，濟陰悼王長薨。〔濟，子禮翻。〕\n\n 　　夏，四月，己卯，分東平國，封獻王子尚為任城王。〔任城淢，在雒陽東千一百里。任，音壬。〕\n\n 　　六月，辛酉，沛獻王輔薨。\n\n 　　陳事者多言「郡國貢舉，率非功次，故守職益懈〔懈，古隘翻。〕而吏事寖疏，〔疏，與捤同。〕咎在州郡。」有詔下公卿朝臣議。大鴻臚韋彪上議曰：「夫國以簡賢為務，賢以孝為首，〔行，下孟翻；下同。〕是以求忠臣必於孝子之門。〔賢曰：孝經緯之文也。〕夫人才行少能相兼，〔少，詩沼翻。〕是以孟公綽優於趙、魏老，不可以為滕、薛大夫。〔論語孔子之言也。公綽，魯大夫，趙、魏，晉卿之邑也。家臣稱老。公綽性寡欲，趙、魏老優閒無事。滕、薛小國，大夫職繁，故不可為也。〕忠孝之人，持心近厚；鍛鍊之吏，持心近薄。〔蒼頡篇曰：鍛，椎也。鍛鍊，猶成熟，言深文之吏，入人之罪，猶工冶陶鑄鍛鍊，使之成熟也。近，其靳翻。〕士宜以才行為先，不可純以閥閱。〔史記曰：明其等曰閥。積功曰閱。行，下孟翻。〕然其要歸，在於選二千石。二千石賢，則貢舉皆得其人矣。」彪又上疏曰：「天下樞要，在於尚書，〔賢曰：百官志曰：尚書，主知公卿、二千石吏官上書外國夷狄事，故曰樞要。〕尚書之選，豈可不重！而間者多從郎官超升此位，雖曉習文法，長於應對，然察察小慧，類無大能。宜鋻嗇夫捷急之對，深思絳侯木訥之功也。」〔嗇夫事見十四卷文帝三年。〕帝皆納之。彪，賢之玄孫也。〔韋賢相元帝。〕\n\n 　　秋，七月，丁未，詔曰：「律云『掠者唯得榜、笞、立』；蒼頡篇曰：掠，問也。廣雅曰：榜，擊也，音彭。說文曰：笞，擊也。立，謂立而考訊之。〔掠，音亮。榜，音彭。〕又令丙，箠長短有數。〔賢曰：令丙為篇之次也，前書音義曰：令有先後，有令甲、令、己令丙。又景帝定箠令，箠長五尺，本大一寸；其竹也末薄半寸，其平去節。故云長短有數。箠，止蘂翻。〕自往者大獄以來，掠者多酷，鉆鑽之屬，慘苦無極。〔大獄，謂楚王英等獄也。鉆，其廉翻。說文曰：鉆，鍛也。國語曰：中刑用鑽鑿，皆謂慘酷其冗膚也。〕念其痛毒，怵然動心！〔怵，敕律翻，悚懼也。〕宜及秋冬治獄，明為其禁。」〔治，直之翻。〕\n\n 　　八月，甲子，太尉鄧彪罷，以大司農鄭弘為太尉。\n\n 　　癸酉，詔改元。〔改元元和。〕丁酉，車駕南巡。詔：「所經道上州【章：甲十六行本「州」作「郡」；乙十一行本同；孔本同；張校同。】縣，毋得設儲跱。〔賢曰：儲，積也；跱，具也；言不得豫有蓄備。跱，丈里翻。〕命司空自將徒支拄橋梁。〔司空掌水土，故使之。拄，竹柱翻。〕有遣使奉迎，探知起居，〔探，湯勘翻。〕二千石當坐。」\n\n 　　九月，辛丑，幸章陵；十月，己未，進幸江陵；還，幸宛。召前臨淮太守宛人朱暉拜尚書僕射。〔宛，於元翻。〕暉在臨淮，有善政，民歌之曰：「強直自遂，南陽朱季，吏畏其威，民懷其惠。」時坐法免，家居，〔東觀記曰：坐考長史，囚死獄中，州奏免官，〕故上召而用之。十一月，己丑，車駕還宮。尚書張林上言：「縣官經用不足，宜自煮鹽，及復脩武帝均輸之法。」〔煮鹽、均輸，皆始於武帝。賢曰：武帝作均輸法，謂州郡所出租賦并雇運之直，官總取之，市其土地所出之物，官自轉輸於京，謂之均輸。〕朱暉固執以為不可，曰：「均輸之法，與賈販無異，〔賈，音古。〕鹽利歸官，則下民窮怨，誠非明主所宜行。」帝因發怒切責諸尚書，暉等皆自繫獄。三日，詔敕出之，曰：「國家樂聞駁義，【章：甲十六行本「義」作「議」；乙十一行本同。樂，音洛。駁，北角翻。】黃髮無愆；〔黃髮，老稱，謂朱暉也。〕詔書過耳，何故自繫！」暉因稱病篤，不肯復署議。〔復，扶又翻；下同。〕尚書令以下惶怖，謂暉曰：「今臨得譴讓，〔謂譴讓已臨乎其前也。怖，普布翻。〕柰何稱病，其禍不細！」暉曰：「行年八十，蒙恩得在機密，當以死報。若心知不可，而順旨雷同，負臣子之義！今耳目無所聞見，伏待死命。」遂閉口不復言。諸尚書不知所為，乃共劾奏暉。〔劾，戶概翻，又戶得翻。〕帝意解，寢其事。後數日，詔使直事郎問暉起居，〔賢曰：直事郎，謂署郎當次直者。〕太醫視疾，太官賜食，暉乃起謝；〔上既加禮，乃起謝；所謂強直自遂也。〕復賜錢十萬，布百匹，衣十領。\n\n 　　魯國孔僖、涿郡崔駰〔駰，音因。〕同遊太學，相與論「孝武皇帝，始為天子，崇信聖道，五六年間，號勝文、景；及後恣己，忘其前善。」鄰房生梁郁上書，告「駰、僖誹謗先帝，刺譏當世」，事下有司。駰詣吏受訊。〔受訊，謂受鞠問也。下，遐稼翻。〕僖以書自訟曰：「凡言誹謗者，謂實無此事而虛加誣之也。至如孝武皇帝，政之美惡，顯在漢史，坦如日月，是為宜說書傳實事，〔傳，柱戀翻。〕非虛謗也。夫帝者，為善為惡，天下莫不知，斯皆有以致之，故不可以誅於人也。〔誅，責也。〕且陛下即位以來，政教未過〔賢曰：言政教未有過失也。〕而德澤有加，天下所具也，〔謂天下之人所具知也。章：孔本「具」下正有「知」字。〕臣等獨何譏刺哉！假使所非實是，則固應悛改，〔悛，丑緣翻。〕儻其不當，〔當，丁浪翻。〕亦宜含容，又何罪焉！陛下不推原大數，深目為計，徒肆私忌以快其意，臣等受戮，死即死耳；顧天下之人，必回視易慮，以此事闚陛下心，自今以後，苟見不可之事，終莫復言者矣。〔復，扶又翻；下同。〕齊桓公親揚其先君之惡以唱管仲，〔國語曰：魯莊公束縛管仲以與齊桓公，公親迎於郊而與之坐，問曰：「昔吾先君築臺以為高位，田狩畢弋，不聽國政，卑聖侮士不而唯女是崇，九妃六嬪，陳妾數百，食必梁肉，衣必文繡，戎士凍餒，是以國家不日引，不月長，恐宗廟不掃除，社稷不血食，敢問為此若何﹖」管子對以致霸之術。〕然後群臣得盡其心。今陛下乃欲為十世之武帝遠諱實事，〔此言十世，不以赤劉之九為數，直以武、昭、宣、元、成、哀、平、光、明及帝為數。為，于偽翻。〕豈不與桓公異哉！臣恐有司卒然見構，〔卒，讀曰猝。〕銜恨蒙枉，不得自敘，使後世論者擅以陛下有所比方，寧可復使子孫追掩之乎！謹詣闕伏待重誅。」書奏，帝立詔勿問，拜僖蘭臺令吏。〔百官志：蘭臺令史，六百石，掌奏及印工文書。〕\n\n 　　十二月，壬子，詔：「前以妖惡禁錮三屬者，一皆蠲除之，〔賢曰：三屬，即三族也，謂父族、母族及妻族。左傳曰：以重幣錮之。杜預曰：禁錮勿令仕也。妖，於驕翻。〕但不得在宿衛而已。」\n\n 　　廬江毛義，東平鄭均，皆以行義稱於鄉里。〔行，下孟翻。〕南陽張奉慕義名，往候之，坐定而府檄適至，以義守安陽令，〔賢曰：檄，召書也。東觀記曰：義為安陽尉，府檄至。令，守令也。安陽縣，屬汝南郡。賢曰：安陽故城，在今豫州新息縣西南。〕義奉檄而入，喜動顏色；奉心賤之，辭去。後義母死，徵辟皆不至，奉乃歎曰：「賢者固不可測。往日之喜，乃為親屈也。」〔為，于偽翻。〕均兄為縣吏，頗受禮遺，〔遺，于貴翻。〕均諫不聽，乃脫身為傭，歲餘得錢帛，歸以與兄曰：「物盡可復得；〔復，扶又翻；下同。〕為吏坐臧，終身捐棄。」〔臧，與藏同。〕兄感其言，遂為廉潔。均仕為尚書，免歸。帝下詔褒寵義、均，賜穀各千斛，常以八月長吏問起居，加賜羊酒。〔考異曰：義傳云「建初中」，今從均傳。〕\n\n 　　武威太守孟雲上言：「北匈奴復願與吏民合市；」詔許之。北匈奴大且渠伊莫訾王等〔且，子閭翻。訾，子斯翻。〕驅牛馬萬餘頭來與漢交易，南單于遣輕騎出上郡鈔之，〔鈔，楚交翻。〕大獲而還。\n\n 　　帝復遣假司馬和恭等〔姓譜：和本自羲和之後，一云卞和之後。〕將兵八百人詣班超。超因發疏勒、于窴兵擊莎車。莎車以賂誘疏勒王忠，〔莎，素何翻。〕忠遂反，從之，西保烏即城。超乃更立其府丞成大為疏勒王，〔更，工衡翻。〕悉發其不反者以攻忠，使人說康居王執忠以歸其國，〔超立忠為疏勒王，見上卷明帝永平十七年。說，輸芮翻。〕烏即城遂降。〔降，戶江翻。〕\n",
    "资治通鉴第四十七卷-汉纪三十九": "　　汉纪三十九　起旃蒙作噩，尽重光单阏，凡七年。\n\n 　　肃宗孝章皇帝下\n\n 　　元和二年（乙酉、八五）\n\n 　　春，正月，乙酉，詔曰：「令云：『民有產子者，復勿算三歲。』〔復，方目翻；復其夫勿輸算也。〕今諸懷怼者，〔賢曰：怼，孕也；音壬。〕賜胎養穀人三斛，復其夫勿算一歲。著以為令！」又詔三公曰：【章：甲十六行本「曰」下有「夫俗吏矯飾外貌，似是而非，朕甚饜之，甚苦之！」十八字；乙十一行本同；孔本同；張校同，「饜」作「厭」。】「安靜之吏，悃愊無華，〔說文曰：悃愊，至誠也。悃，音苦本翻。愊，音孚逼翻。〕日計不足，月計有餘。〔莊子有是言，此謂以日計功，若不足者，然久而計之，則民安其生，家給人足，固有餘矣。〕如襄城令劉方，〔襄城縣，屬潁川郡。〕吏民同聲謂之不煩，雖未有他異，斯亦殆近之矣！〔近，其靳翻。〕夫以苛為察，以刻為明，以輕為德，以重為威，四者或興，則下有怨心。吾詔書數下，冠蓋接道，冠蓋接道，奉詔出使者相接於道也。〔數，所角翻。〕而吏不加治，民或失職，其咎安在﹖勉思舊令，稱朕意焉！」〔舊令，謂故府之籍所疏載者。稱，尺證翻。〕\n\n 　　北匈奴大人車利涿兵等〔車，昌遮翻。〕亡來入塞，凡七十三輩。時北虜衰耗，黨眾離畔，南部攻其前，丁零寇其後，鮮卑擊其左，西域侵其右，不復自立，〔復，扶又翻。〕乃遠引而去。\n\n 　　南單于長死，單于汗之子宣立，為伊屠於閭鞮單于。〔屠，直於翻。鞮，丁奚翻。〕\n\n 　　太初曆施行百餘年，曆稍後天。〔謂七曜之行，在曆家所推步躔次之前，晦朔弦望不合也。〕上命治曆編訢、李梵等綜校其狀，〔治，直之翻。訢，音欣。梵，扶中翻。〕作四分曆；〔考異曰：按王莽初已之廢太初，用三統曆。今云太初曆失天益遠，蓋光武中興，廢莽曆，復用太初也。續漢志又云：「自太初元年始用三統曆。」按三統曆劉歆所造，云太初元年始用。〕二月，甲寅，始施行之。\n\n 　　帝之為太子也，受尚書於東郡太守汝南張酺。〔續漢志：東郡，去雒陽八百餘里。酺，薄乎翻。〕丙辰，帝東巡，幸東郡，引酺及門生并郡掾史並會庭中。〔東郡庭也。掾，俞絹翻。〕帝先備弟子之儀，使酺講尚書一篇，然後脩君臣之禮；賞賜殊特，莫不沾洽。行過任城，幸鄭均舍，賜尚書祿以終其身，時人號為「白衣尚書」。〔先是，均事帝為尚書，數納忠言，帝敬重之，謝病歸任城，今祿以尚書。任，音壬。〕\n\n 　　乙丑，帝耕於定陶。辛未，幸泰山，柴告岱宗；〔書舜典：至于岱宗，柴。孔安國註曰：泰山為四 岳所宗。燔柴祭天，告至。〕進幸奉高。壬申，宗祀五帝于汶上明堂；〔汶上明堂，武帝所作，在奉高縣西南四里。汶，音問。〕丙子，赦天下。【章：甲十六行本 「下」下有「戊寅」二字；乙十一行本同；孔本同；張校同；退齋校同。】進幸濟南。〔濟南國，在雒陽東千八百里。賢曰：濟南故城，在淄州長山縣西北。濟，子 禮翻。〕三月，己丑，幸魯；庚寅，祠孔子於闕里，〔續漢志：魯縣古曲阜有闕里，孔子所居。〕及七十二弟子，〔自顏回以以下七十餘人。〕作六代之樂，〔黃帝曰雲門，堯曰咸池，舜曰大韶，禹曰大夏，湯曰大護，周曰大武。〕大會孔氏男子二十以上者六十二人。帝謂孔僖曰：「今日之會，寧於卿宗有光榮乎﹖」對曰：「臣聞明王聖主，莫不尊師遺道。今陛下親屈萬乘，辱臨敝里，此乃崇禮先師，增煇聖德；〔先師，謂孔子。〕至於光榮，非所敢承！」帝大笑曰：「非聖者子孫焉有斯言乎！」〔焉，於虔翻。〕拜僖郎中。\n\n 　　壬辰，帝幸東平，追念獻王，謂其諸子曰：「思其人，至其鄉；其處在，其人亡。」因泣下沾襟。遂幸獻王陵，〔賢曰：陵在今鄆州峗山南。峗，音魚委翻。〕祠以太牢，親拜祠坐，〔坐，徂臥翻。〕器泣盡哀。獻王之歸國也，〔事見四十二卷明帝永平四年。〕驃騎府吏丁牧、周栩以獻王愛賢下士，不忍去之，遂為王家大夫數十年，事祖及孫。〔獻王子懷王忠及今王敞。栩，況羽翻。下，遐稼翻。〕帝聞之，皆引見，〔見，賢遍翻。〕既愍其淹滯，且欲揚獻王德美，即皆擢為議郎。乙未，幸東阿，北登太行山，至天井關。〔行，戶剛翻。〕夏，四月，乙卯，還宮。庚申，假于祖禰。〔虞書：一歲巡四岳，歸格于藝祖。孔安國註曰：巡狩四岳，然後歸，告至文祖之廟。賢曰：假，至也，音格。禰，父廟。〕\n\n 　　五月，徙江陵王恭為六安王。〔恭封六安王，以廬江郡為國，在雒陽東一千七百里。〕\n\n 　　秋，七月，庚子，詔曰：「春秋重三正，慎三微。〔賢曰：三正，謂天、地、人之正。以有三者，由有三微之月，王者所當奉而成之。禮記曰：正朔三而改，文質再而復。三微者，三正之始；萬物皆微，物色不同，故王者取法焉。十一月時，陽氣始施於黃泉之下，色皆赤；赤者陽氣，故周為天正，色尚赤。十二月，萬物始牙而色白，白者陰氣，故殷為地正，色尚白。十三月，萬物莩甲而出，其色皆黑，人得加功展業；故夏為人正，色尚黑。尚書大傳曰：夏以十三月為正，平旦為朔；殷以十二月為正，雞嗚為朔；周以十一月為正，夜半為朔。必以三微之月為正者，當爾之時，物皆尚微，王者受命，當扶微理弱，奉承之義也。〕其定律無以十一月、十二月報囚，止用冬初十月而已。」\n\n 　　冬，南單于遣兵與北虜溫禺犢王戰於涿邪山，斬獲而還。武威太守孟雲上言：「北虜以前既和親，而南部復往抄掠，〔復，扶又翻。〕北單于謂漢欺之，謀欲犯塞，謂宜還南所掠生口以慰安其意。」詔百官議於朝堂。〔朝，直遙翻。〕太尉鄭弘、司空第五倫以為不可許，司徒桓虞及太僕袁安以為當與之。弘因大言激厲虞曰：「諸言當還生口者，皆為不忠！」虞廷叱之，倫及大鴻臚韋彪皆作色變容。〔臚，陵如翻。〕司隸校尉舉弘等，弘等皆上印綬謝。詔報曰：「久議沈滯，〔沈，持林翻。〕各有所志，蓋事以議從，策由眾定，誾誾衎衎，得禮之容，〔賢曰：誾誾，忠正貌。衎衎，和樂貌。誾，魚巾翻。衎，音侃，又苦旦翻。〕寢嘿抑心，更非朝廷之福。〔寢，息也。〕君何尤而深謝！其各冠履！」帝乃下詔曰：「江海所以【章：甲十六行本「以」下有「能」字；乙十一行本同。】〔長百川者，以其下之也。〕老子曰：江海所以為百谷王者，以其善下也。〔長，知兩翻。下，遐稼翻。〕少加屈下，尚何足病！況今與匈奴君臣分定，〔少，詩沼翻。分，扶問翻。〕辭順約明，貢獻累至，豈宜違信，自受其曲！其敕度遼及領中郎將龐奮倍雇南部所得生口以還北虜；〔領中郎將，領護匈奴中郎將也。賢曰：雇，賞報也。〕其南部斬首獲生，計功受賞，如常科。」\n\n 　　三年（丙戌、八六）\n\n 　　春，正月，丙申，帝北巡；辛丑，耕于懷；二月，乙丑，敕侍御史、司空曰：「方春所過，毋得有所伐殺；車可以引避，引避之，騑馬可輟解，輟解之。」〔侍御史，掌舉劾；司空，掌土功。車駕行幸，則侍御史掌舉劾道路之不如法，司空帥工徒治道路，修橋梁，故皆敕之。賢曰：夾轅為服馬，服馬外為騑馬。孔穎達曰：車有一轅，而四馬駕之，中央兩馬夾轅者名服馬，兩邊名騑馬，亦曰驂馬。騑，音非。〕戊辰，進幸中山，出長城；〔賢曰：史記，蒙恬為秦築長城，西自臨洮，東至海。余謂此非秦長城，蓋趙所築長城也。〕癸酉，還，幸元氏；三月，己卯，進幸趙；〔趙國，在雒陽北一千一百里。〕辛卯，還宮。\n\n 　　太尉鄭弘數陳侍中竇憲權勢太盛，〔數，所角翻。〕言甚苦切，憲疾之。會弘奏憲黨尚書張林、雒陽令楊光在官貪殘。書奏，吏與光故舊，因以告之，光報憲。憲奏弘大臣，漏泄密事，帝詰讓弘。〔詰，去吉翻。〕夏，四月，丙寅，收弘印綬。弘自詣廷尉，詔敕出之，因乞骸骨歸，未許。病篤，上書陳謝曰：「竇憲姦惡，貫天達地，海內疑惑，賢愚疾惡，〔惡，烏路翻。〕謂『憲何術以迷主上！近日王氏之禍，昞然可見。』〔謂王氏以戚屬而成篡國之禍。昞，音炳。〕陛下處天子之尊，〔處，昌呂翻。〕保萬世之祚，而信讒佞之臣，不計存亡之機；臣雖命在晷刻，死不忘忠，願陛下誅四凶之罪，以厭人鬼憤結之望！」〔厭，一豔翻；滿也。考異曰：袁紀云：「弘為尚書僕射，烏孫王遣子入侍，上問弘：『當答其使否﹖』弘對曰：『烏孫前為大單于所攻，陛下使小單于往救之，尚未賞；今如答之，小單于不當怨乎！』上以弘議問侍中竇憲，對曰：『禮存往來。弘章句諸生，不達國體。』上遂答烏孫。小單于忿恚，攻金城郡，殺太守任昌。上謂弘曰：『朕前不從君議，果如此。』弘對曰：『竇憲，姦臣也，有少正卯之行，未被兩觀之誅，陛下前何為用其議！』按肅宗時無小單于寇金城事，今不取。〕帝省章，遣賢視弘病，比至，已薨。〔省，悉景翻。比，必寐翻。〕\n\n 　　以大司農宋由為太尉。\n\n 　　司空第五倫以老病乞身；〔委身以事君，則身非我有，故於其老而乞退也，謂之乞身，猶言乞骸骨也。〕五月，丙子，賜策罷，以二千石俸終其身。倫奉公盡節，言事無所依違。〔若依若違，兩可不決之論也。〕性質愨，少文采，〔少，詩沼翻。〕在位以貞白稱。或問倫曰：「公有私乎﹖」對曰：「昔人有與吾千里馬者，吾雖不受，每三公有所選舉，心不能忘，亦【章：甲十六行本「亦」上有「而」字；乙十一行本同；孔本同；張校同。】終不用也。若是者，豈可謂無私乎！」\n\n 　　以太僕袁安為司安。\n\n 　　 秋，八月，乙丑，帝幸安邑，觀鹽池。〔安邑縣，屬河東郡；鹽池在縣西南。楊佺期洛陽記曰：河東鹽池長七十里，廣七里，水氣紫色。許慎曰：河東鹽池袤五十一 里，廣七里，周百一十六里。酈道元曰：安邑鹽池，上承鹽水，沝出東南薄山，西北流逕巫咸山北，又逕安邑故城南，又西流，注于鹽池。水出石鹽，自然即成，朝 取夕復，終無減損。唯山暴雨，澍甘澤，淇潦奔逸，則鹽池用耗；故公私共堨水逕，防其淫濫，故謂之鹽水，亦為堨水也。池西又有一池，謂之女鹽澤，東西二十五里，南北二十里，在猗氏故城南。土人鄉俗引水裂沃麻，分灌川野，畦水耗竭，土自成鹽，即所謂鹹鹺也，而味苦。賢曰：在今薄州虞鄉縣西。〕九月，還宮。\n\n 　　燒當羌迷吾復與弟號吾及諸種反。〔復，扶又翻。種，章勇翻。〕號吾先輕入，寇隴西界，督烽掾李章追之，〔督烽掾，郡掾之督烽燧者。〕生得號吾，將詣郡。號吾曰：「獨殺我，無損於羌；誠得生歸，必悉罷兵，不復犯塞。」隴西太守張紆放遣之，羌即為解散，〔為，于偽翻。〕各歸故地。迷吾退居河北歸義城。〔河北，逢留大河之北也。歸義城，本漢所築，以招來諸羌之歸義者。〕\n\n 　　疏勒王忠從康居王借兵，還據損中，〔忠叛見上卷元年。賢曰：損中，未詳；東觀記作「頓中」，續漢書及華嶠書並作「損中」，本或作「楨」，未知孰是。余按西域傳，靈帝建寧三年，涼州刺史孟佗，遣兵討疏勒，攻楨中城。「楨中」是也。〕遣使詐降於班超；超知其姦而偽許之。忠從輕騎詣超，超斬之，因擊破其眾，南道遂通。\n\n 　　楚許太后薨。〔楚王英之徙也，許太后留楚宮。〕詔改葬楚王英，追爵諡曰楚厲侯。〔諡法：殺戮無辜曰厲。〕\n\n 　　帝以潁川郭躬為廷尉。決獄斷刑，〔斷，丁亂翻。〕多依矜恕，條諸重文可從輕者四十一，奏之，事皆施行。\n\n 　　博士魯國曹褒上疏，以為「宜定文制，著成漢禮。」太常巢堪〔巢姓，有巢氏之後，春秋有巢牛巨。〕以為「一世大典，非褒所定，〔言非褒所能定。〕不可許。」帝知諸儒拘攣，〔攣，呂員翻。〕難與圖始，〔賢曰：拘攣，猶拘束也。〕朝廷禮憲，宜以時立，乃拜褒侍中。玄武司馬班固以為「宜廣集諸儒，共議得失。」〔百官志：玄武司馬，主南宮玄武門，秩比千石。〕帝曰：「諺言：『作舍道邊，三年不成。』會禮之家，名為聚訟，〔會禮，言會而議禮。賢曰：聚訟，言相爭不定也。〕互生疑異，筆不得下。昔堯作大章，一夔足矣。」〔堯作樂曰大章。記曰：大章，章之也。賢曰：夔，堯樂官。呂氏春秋曰：魯哀公問於孔子曰：樂正，夔一足矣。皇侃曰：章，明也。民樂堯德大明，故名樂曰大章。〕\n\n 　　章和元年（丁亥、八七）〔是年七月改元。〕\n\n 　　春，正月，帝召褒，受【章：甲十六行本「受」作「授」；乙十一行本同。】以叔孫通漢儀十二篇，〔通制漢儀，見十卷高帝六年、七年，其書與律令同藏於理官。〕曰：「此制散略，多不合經，今宜依禮條正，使可施行。」\n\n 　　護羌校尉傅育欲伐燒當羌，為其新降，〔為，于偽翻。〕不欲出兵，乃募人鬭諸羌、胡；〔募人間搆諸羌，使之自鬭也。〕羌、胡不肯，遂復叛出塞，〔復，扶又翻。〕更依迷吾。育請發諸郡兵數萬人共擊羌。未及會，三月，育獨進軍。迷吾聞之，徙廬落去。〔廬，穹廬；落，居也。〕育遣精騎三千窮追之，夜，至三兜谷，〔三兜谷，在建威南。〕不設備，迷吾襲擊，大破之，殺育及吏士八百八十人。及諸邵兵到，羌遂引去。詔以隴西太守張紆為校尉，將萬人屯臨羌。〔紆，邕俱翻。〕\n\n 　　夏，六月，戊辰，司徒桓虞免。癸卯，以司空袁安為司徒，光祿勳任隗為司空。隗，光子之也。〔任，音壬。隗，五罪翻。〕\n\n 　　六王晃及弟利侯剛，〔班志，利縣，屬齊郡。晃，齊武王縯之曾孫，殤王石之子。〕與母太姬更相誣告。〔更，工衡翻。〕秋，七月，癸卯，詔貶晃爵為蕪湖侯，〔賢曰：蕪湖，縣名，屬丹陽郡，其故城在今宣州當塗縣東南。〕削剛戶三千，收太姬璽綬。〔璽，斯氏翻。，綬，音受。〕\n\n 　　壬子，淮陽頃王昞薨。〔昞，明帝子。〕\n\n 　　鮮卑入左地，〔匈奴左地也。〕擊北匈奴，大破之，斬優留單于而還。〔還，從宣翻，又如字。〕\n\n 　　羌豪迷吾復與諸種寇金城塞，〔復，扶又翻。種，章勇翻；下同。〕張紆遣從事河內司馬防，〔百官志：使匈奴中郎將，置從事二人；護羌校尉蓋亦置二人也。〕與戰於木乘谷；迷吾兵敗走，因譯使欲降，紆納之。迷吾將人眾詣臨羌，紆設兵大會，〔譯，通夷言，使之將命，因謂之譯使。設兵，陳兵也。使，疏吏翻。降，戶江翻。〕施毒酒中，伏兵殺其酋豪八百餘人，〔酋，慈由翻。〕斬迷吾頭以祭傅育冢，復放兵擊其餘眾，斬獲數千人。迷吾子迷唐，與諸種解仇，結婚交質，〔質，音致。〕據大、小榆谷以叛，〔水經：河水逕西海郡南，又東逕允川西而歷大榆谷、小榆谷北。二榆土地肥美，羌所依阻也。〕種眾熾盛，張紆不能制。\n\n 　　壬戌，詔以瑞物仍集，改元章和。【章：明也，明和氣之致祥也。】是時，京師四方屢有嘉瑞，前後數百千，言事者咸以為美。而太尉掾平陵何敞獨惡之，〔惡，烏路翻。杜佑曰：漢武帝割槐里置茂陵邑，昭帝又割置平陵邑。〕謂宋由、袁安曰：「夫瑞應依德而至，災異緣政而生。今異烏翔於殿屋，怪草生於庭際，不可不察！」由、安懼不敢答。\n\n 　　八月，癸酉，帝南巡。戊子，幸梁；乙未晦，未沛。〔梁、沛二國。〕\n\n 　　日有食之。\n\n 　　九月，庚子，帝幸彭城。辛亥，幸壽春；〔壽春縣屬九江郡。〕復封阜陵侯延為阜陵王。〔延貶事見上卷建初元年。〕己未，幸汝陰。〔汝陰縣，屬汝南郡。賢曰：今潁州縣。〕冬，十月，丙子，還宮。\n\n 　　曹褒依準舊典，雜以五經、讖記之文，撰次天子至於庶人冠、婚、吉、凶終始制度〔撰次制度，備其終始也。讖，楚譖翻。撰，雛免翻。冠，古玩翻。〕凡百五十篇，奏之。帝以眾論難一，故但納之，不復令有司平奏。〔平奏者，平其可行與否而奏之。復，扶又翻。〕\n\n 　　是歲，班超發于窴諸國兵共二萬五千人擊莎車，〔元和元年，超擊莎車未克故也。窴，徒賢翻。莎，素禾翻。〕龜茲王發溫宿、姑墨、尉頭兵合五萬人救之。〔龜茲，音丘慈。〕超召將校及于窴王議曰：〔將，即亮翻。校，戶教翻。〕「今兵少不敵，其計莫若各散去；于窴從是而東，長史亦於此西歸，〔班超時為將兵長史，蓋西歸疏勒也。〕可須夜鼓聲而發。」〔須，待也。夜鼓聲，鼓鼜之聲也。周禮：軍旅夜鼓鼜。註云：鼜，夜戒守鼓也。司馬法曰：昏鼓四通為大鼜，夜半三通為晨戒，旦明五通為發昫，所謂三鼜也。此則待夜半鼓聲也。鼜，千歷翻。昫，休具翻，劉休武翻。〕陰緩所得生口。〔使生口得歸，言將散去也。〕龜茲王聞之，大喜，自以萬騎於西界遮超，溫宿王將八千騎於東徼于窴。〔徼，一遙翻。〕超知二虜已出，密召諸部勒兵，【章：甲十六行本「兵」下有「雞嗚」二字；乙十一行本同；孔本同；張校同。】馳赴莎車營。胡大驚亂，奔走，追靳五千餘級；莎車遂降，〔降，戶江翻。〕龜茲等因各退散。自是威震西域。\n\n 　　二年（戊子、八八）\n\n 　　春，正月，濟南王康、阜陵王延、中山王焉來朝。上性寬仁，篤於親親，故叔父濟南、中山二王，每數入朝，〔濟，子禮翻。數，所角翻。朝，直遙翻。〕特加恩寵，及諸昆弟並留京師，不遣就國。〔漢制，諸藩王朝會之禮畢，各就國，不得留京師。〕又賞賜群臣，過於制度，倉帑為虛。〔帑，他朗翻。為，于偽翻。〕何敞奏記宋由曰：「比年水旱，民不收穫；涼州緣邊，家被凶害；〔賢曰：時西羌犯邊為害也。比，毗玉翻。被，皮義翻。〕中州內郡，公私屈竭；此實損膳節用之時。國恩覆載，〔言恩同天地也。覆，敷救翻。〕賞賚過度，但聞臘賜，自郎官以上，公卿、王侯以下，至於空竭帑藏，〔藏，徂浪翻。〕損耗國資。尋公家之用，皆百姓之力。明君賜賚，宜有品制；忠臣受賞，亦應有度。〔賢曰：漢官儀：臘，賜大將軍、三公錢各二十萬，牛肉二百斤，粳米二百斛；特進侯十五萬，卿十萬，校尉五萬，尚書三萬，侍中、將、大夫各二萬，千石、六百石各七千，虎賁、羽林郎二人，共三千，以為祀門戶直。〕是以夏禹玄圭，〔書禹貢曰：禹錫玄圭。〕周公束帛。〔賢曰：尚書曰：召公出取幣，入錫周公。〕今明公位尊任重，責深負大，上當匡正綱紀，下當濟安元元，豈但空空無違而已哉！〔空，當作悾。悾悾，謹愨貌。〕宜先正己以率群下，還所得賜，因陳得失，奏王侯就國，除苑囿之禁，節省浮費，賑卹窮孤，則恩澤下暢，黎庶悅豫矣。」由不能用。〔考異曰：敞傳，此事在肅宗崩後，云「竇氏專政，外戚奢侈，賞賜過制，敞奏記云云。」袁紀在元和三年。按敞記云：「明公視事，出入再翆」，又言臘賜，知在此時。〕\n\n 　　尚書南陽宋意上疏曰：「陛下至孝烝烝，〔烝，進也。烝烝，進進也。〕恩愛隆深，禮寵諸王，同之家人，車入殿門，〔漢制，太子諸王至司馬門，皆下車，故謂止車門。〕即席不拜，〔臣於君前拜而後就席。〕分甘損膳，賞賜優渥。〔損御膳以分甘也。〕康、焉幸以支庶，享食大國，陛下恩寵踰制，禮敬過度。春秋之義，諸父、昆弟，無所不臣，〔君君臣臣，不以親厭殺，天地之大經也，春秋尊王，故以為春秋之義。〕所以尊尊卑卑，強幹弱枝者也。陛下德業隆盛，當為萬世典法，不宜以私恩損上下之序，失君臣之正。又西平王羨等六王，皆妻子成家，〔謂有妻有子，自成一家世。〕官屬備具，〔謂王國官已具也。〕當早就蕃國，為子孫基阯；而室第相望，久磐京邑，〔賢曰：磐謂磐桓不去。〕驕奢僭擬，寵祿隆過。宜割情不忍，以義斷恩，〔賢曰：禮記曰：門內之政恩掩義，門外之政義斷恩。斷，丁亂翻。〕發遣康、焉，各歸蕃國，令羨等速就便時，以塞眾望。」〔賢曰：行日取便利之時也。塞，悉則翻。〕帝未及遣。\n\n 　　范曄論曰：魏文帝稱明帝察察，章帝長者。章帝素知人，厭明帝苛切，事從寬厚；奉承明德太后，盡心孝道；平傜簡賦，而民賴其慶；又體之以忠恕，文之以禮樂。謂之長者，不亦宜乎！\n\n 　　壬辰，帝崩于章德前殿，年三十一。遺詔：「無起寢廟，一如先帝法制。」\n\n 　　太子即位，年十歲，尊皇后曰皇太后。\n\n 　　三月，【章：甲十六行本「月」下有「丁酉」二字；乙十一行本同；孔本同。】用遺詔徙西平王羨為陳王，六安王恭為彭城王。〔改淮陽為陳國，楚郡為彭城國，平西併汝南郡，六安復為廬江郡。〕\n\n 　　癸卯，葬孝章皇帝于敬陵。〔敬陵，在雒陽城東南三十九里。〕\n\n 　　南單于宣死，單于長之弟屯屠何立，為休蘭尸逐侯鞮單于。〔鞮，丁兮翻。〕\n\n 　　太后臨朝，〔蔡邕獨斷曰：少帝即位，太后即代攝政，臨前殿，朝群臣，太后東面，少帝西面。群臣上書奏事，皆為兩通，一詣太后，一詣少帝。〕竇憲以侍中內幹機密，〔賢曰：幹，主也，或曰：幹，古管字也。〕出宣誥命；弟篤為虎賁中郎將，篤弟景、緕並為中常侍，兄弟皆在親要之地。憲客崔駰〔駰，音因。〕以書戒憲曰：「傳曰：『生而富者驕，生而貴者帒。』〔傳，直戀翻。帒，五到翻。〕生富貴而能不驕帒者，未之有也。今寵祿初隆，百僚觀行，〔行，下孟翻。〕豈可不『庶幾夙夜，以永終譽』乎！〔詩周頌振鷺之辭，言庶幾於夙夜匪懈，以終保令名於有永也。〕昔馮野王以外戚居位，稱為賢臣；〔馮野王妹為元帝昭儀，於九卿中，野王行能第一。〕近陰衛尉克己復禮，終受多福。〔陰衛尉，興也，謂讓侯爵，又讓大司馬也。〕外戚所以獲譏於時，垂愆於後者，蓋在滿而不挹，位有餘而仁不足也。漢興以後， 迄于哀、平，外家二十，保族全身，四人而已。〔外家二十者，呂氏、張氏、薄氏、竇氏、王氏、陳氏、衛氏、李氏、趙氏、上官氏、史氏、許氏、霍氏、卬成王 氏、元后王氏、趙氏、傅氏、丁氏、馮氏、衛氏也。唯文帝薄太后、竇后、景帝王后、卬成王后四人，保族全家。武帝夫人李氏雖追配武帝，昌邑王立未幾而廢，非 外家，當以史皇孫王夫人足二十之數。〕書曰：『鑒于有殷，』〔書召誥曰：我不可不鑒于有夏，亦不可不鑒于有殷。〕可不慎哉！」\n\n 　　庚戌，皇太后詔：「以故太尉鄧彪為太傅，賜爵關內侯，錄尚書事，百官總己以聽。」竇憲以彪有義讓，先帝所敬，〔彪父邯，封鄳鄉侯，父卒，彪讓國於弟鳳；顯宗高其節。〕而仁厚委隨，〔賢曰：委隨，猶順從也。〕故尊崇之。其所施為，輒外令彪奏，內白太后，事無不從。〔王莽用孔光之故智也。〕彪在位，修身而已，不能有所匡正。憲性果急，睚滞【章：甲十六行本「滞」作「眦」；乙十一行本同。】之怨，莫不報復。〔賢曰：睚，音語懈翻。滞「眦」，音仕懈翻。廣雅曰：睚，裂也。或謂：裂滞「眦」，瞋目貌也。〕永平時，謁者韓紆考劾憲父勳獄，〔勳下獄死，事見四十五卷明帝永平五年。劾，戶概翻。〕憲遂令客斬紆子，以首祭勳冢。\n\n 　　癸亥，陳王羨、彭城王恭、樂成王黨、下邛王衍、梁王暢始就國。\n\n 　　夏，四月，戊寅，以遺詔罷郡國鹽鐵之禁，縱民煮鑄。〔自武帝以來，鹽鐵有禁；光武中興，收而未罷；今縱民得煮鹽、鑄鐵。〕\n\n 　　北匈奴饑亂，降南部者歲數千人。〔降，戶江翻；下同。〕秋，七月，南單于上言：「宜及北虜分爭，出兵討伐，破北成南，共【章：甲十六行本「共」作「并」；乙十一行本同；孔本同。】為一國，〔考異曰：袁紀：「章和元年十月，南單于上書，求出兵破北成南。宋意諫，不聽，帥未出而帝寢疾。」范書南匈奴傳，事並在此年七月。按單于書云：「孝章皇帝聖思遠慮。」則范書是也。今從之。〕令漢家長無北念。〔謂北部既滅，南部保塞，則漢家無復北顧以為念也。〕臣等生長漢地，〔長，知兩翻。〕開口仰食，〔仰，魚向翻。〕歲時賞賜，動輒億萬，雖垂拱安枕，凓無報效之義，願發國中及諸郡【章：甲十六行本「郡」作「部」；乙十一行本同；張校同。】故胡新降精兵，〔故胡，南部舊眾也。新降，新從北部來降者。〕分道並出，期十二月同會虜地。臣兵眾單少，不足以防內外，〔少，詩召翻。〕願遣執金吾耿秉、度遼將軍鄧鴻及西河、雲中、五原、朔方、上郡太守〔守，式又翻。〕并力而北，冀因聖帝威神，一舉平定。臣國成敗，要在今年，已敕諸部嚴兵馬，唯裁哀省察！」〔省，悉景翻。〕太后以示耿秉。〔以南單于書示之也。〕秉上言：「昔武帝單極天下，〔單，與殫同。〕欲臣虜匈奴，未遇天時，事遂無成。〔謂不能使匈奴臣服也。〕今幸遭天授，北虜分爭，以夷伐夷，〔謂以南部伐北部也。〕國家之利，宜可聽許。」秉因自陳受恩，分當出命效用。〔分，扶問翻。〕太后議欲從之。尚書宋意上書曰：「夫戎狄簡賤禮義，無有上下，強者為雄，弱即屈服。自漢興以來，征伐數矣，〔數，所角翻。〕其所克獲，曾不補害。光武皇帝躬服金革之難，深昭天地之明，因其來降，羈縻畜養，〔畜，許六翻。〕邊民得生，勞役休息，於茲四十餘年矣。〔建武二十四年受南單于降，至是四十一年。〕今鮮卑奉順，斬獲萬數，〔謂破殺優留單于也。〕中國坐享大功而百姓不知其勞，漢興功烈，於斯為盛。所以然者，夷虜相攻，無損漢兵者也。臣察鮮卑侵伐匈奴，正【嚴：「正」改「止」。】是利其抄掠；氶歸功聖朝，實由貪得重賞。〔洞見鮮卑之情。抄，楚交翻。〕今若聽南虜還都北庭，則不得不禁制鮮卑；鮮卑外失暴掠之願，內無功勞之賞，豺狼貪婪，〔婪，盧含翻。方言：殺人而取其財曰婪。〕必為邊患。今北虜西遁，請求和親，宜因其歸附，以為外扞，巍巍之業，無以過此。若引兵費賦，以順南虜，則坐失上略，去安即危矣。誠不可許。」\n\n 　　會齊殤王子都鄉侯暢來弔國憂，〔齊殤王石，齊武王縯之孫，哀王章之子。考異曰：袁紀作「郁鄉侯暢」，今從范書。〕太后數召見之，〔范書曰：暢素行邪僻，因鄧疊母元自通長樂宮，得幸太后。數，所角翻。〕竇憲懼暢分宮省之權，遣客刺殺暢於屯衛之中，〔何敞傳曰：刺殺暢於城門屯衛之中。刺，七亦翻。〕而歸罪於暢弟利侯剛，乃使侍御史與青州刺史雜考剛等。〔青州刺史部齊國。暢見殺於京師，而令青州刺史考竟，欲移獄以絕蹤也。〕尚書潁川韓稜以為「賊在京師，不宜捨近問遠，恐為姦臣所笑。」太后怒，以切責稜，稜固執其議。何敞說宋由曰：〔說，輸芮翻。〕「暢宗室肺府，〔府，與腑同。〕茅土蕃臣，來弔大憂，上書須報，〔賢曰：須，待也。〕親在武衛，致此殘酷。奉憲之吏，莫適討捕，〔賢曰：適，音的；謂無指的討捕也。〕蹤跡不顯，主名不立。敞備數股肱，職典賊曹，〔賢曰：股肱，謂手臂也，公府有賊曹，主知盜賊。余按字書，股，髀幹；肱，臂幹；股肱，言手足之要；以為手臂，誤矣。〕欲親至發所以糾其變。〔發所，賊發之所。糾，督察也。〕而二府執事，以為【章：甲十六行本「為」下有「故事」二字；乙十一行本同；孔本同；張校同；退齋校同。】三公不與賊盜，〔賢曰：敞在太尉府。二府：謂司徒、司空。邴吉為丞相不案事，遂以為故事。與，讀曰預。〕公縱姦慝，莫以為咎。敞請獨奏案之。」由乃許焉。二府聞敞行，皆遣主者隨之。〔賢曰：主者，謂主知賊盜之曹也。〕於是推舉，具得事實。太后奴，閉憲於內宮。憲懼誅，因自求擊匈奴以贖死。\n\n 　　冬，十月，乙亥，以憲為車騎將軍，伐北匈奴，以報金吾耿秉為副；發北軍五校、黎陽、雍營、緣邊十二郡騎士及羌、胡兵出塞。〔北軍五校，屯騎、越騎、步兵、長水、射聲五校尉所掌宿衛兵也。黎陽營，註見前。扶風校尉部在雍縣，以涼州近羌，數犯三輔，將兵衛護園陵，故俗稱雍營。緣邊十二郡，上郡、西河、五原、雲中、定襄、鴈門、朔方、代郡、上谷、漁陽、安定、北地也。校，戶教翻。雍，於用翻。〕\n\n 　　公卿舉故張掖太守鄧訓代張紆為護羌校尉。迷唐率兵萬騎來至塞下，未敢攻訓，先欲脅小月氏胡。〔匈奴破月氏，月氏西徙；其餘眾保南山不得去者，號小月氏。氏，音支。〕訓擁衛小月氏胡，令不得戰。議者咸以羌、胡相攻，縣官之利，不宜禁護。訓曰：「張紆失信，眾羌大動，涼州吏民，命縣絲髮。〔縣，讀曰懸。〕原諸胡所以難得意者，皆恩信不厚耳。今因其追急，以德懷之，庶能有用。」遂令開城及所居園門，〔護羌校尉所居寺舍後園之門也。〕悉驅群胡妻子內之，嚴兵守衛。羌掠無所得，又不敢逼諸胡，因即解去。由是湟中諸胡皆言：「漢家常欲鬭我曹；〔賢曰：湟中，月氏胡所居，今鄯州湟水縣也。〕今鄧使君待我以恩信，開門內我妻子，乃是得父母也！」咸歡喜叩頭曰：「唯唐叔父號吾將其種人八百戶來降。〔種，章勇翻。〕訓因發湟中秦、胡、羌兵四千人出塞，〔秦威服四夷，故夷人率中國人為秦人。〕掩擊迷唐於寫谷，破之， 〔賢曰：東觀記曰：「寫」作「鴈」。〕迷唐乃去大、小榆，〔大、小榆谷。杜佑曰：大、小榆谷在漢榆中縣，今在蘭州于泉縣界。按水經：大、小榆谷在漢金城郡 塞外。河水過大、小榆谷北又東過河關縣北，又東過允吾縣北，又東過榆中縣北。榆中縣，與大、小榆相去甚遠；杜佑說非。〕居頗巖谷，眾悉離散。\n\n 　　孝和皇帝上〔諱肇，肅宗第四子也。竇后養以為子，廢長立之。諡法：不剛不柔曰和。伏侯古今註曰：「肇」之字曰「始」，音兆。賢曰：按許慎說文：肇，音大可翻；上諱也。但伏侯、許慎並漢時人，而帝諱音不同，蓋應別有所據。〕\n\n 　　永元元年（己丑、八九）\n\n 　　春，迷唐欲復歸故地；鄧訓發湟中六千人，令長史任尚將之，〔將，即亮翻。〕縫革為船，置於箄上以渡河，〔賢曰：箄，木筏也；音步佳翻。〕掩擊迷唐，大破之，斬首前後一千八百餘級，獲生口二千人，馬牛羊三萬餘頭，一種殆盡。〔賢曰：一種，謂迷唐也。種，章勇翻。考異曰：西羌傳：「永元元年，張紆坐徵，以訓代為校尉。」鄧訓傳：「章和二年，紆誘誅羌，羌謀報怨，公卿舉訓代紆，擊破之。其春，迷唐復欲歸訓，又破之。」按訓傳，下云「永元二年」，則其春，永元元年春也。今從訓傳。〕迷唐收其餘眾西徙千餘里，諸附落小種皆畔之。〔附落，羌部落之附迷唐者。〕燒當豪帥東號，稽顙歸死，〔歸死，自歸而請死也。帥，所類翻。〕餘皆款塞納質。〔質，音致。〕於是訓綏接歸附，威信大行，遂罷屯兵，各令歸郡，〔以羌反，發諸郡兵屯於塞上，今羌已破，罷令各歸其郡。〕唯置弛刑徒二千餘人，分以屯田、脩理塢壁而已。\n\n 　　竇憲將征匈奴，三公、九卿詣朝堂上書諫，以為：「匈奴不犯邊塞，而無故勞師遠涉，損費國用，徼功萬里，〔徼，一遙翻。〕非社稷之計。」書連上，輒寢，〔上，時掌翻；下同。〕宋由懼，遂不敢復署議，〔復，扶又翻。〕而諸卿稍自引止；唯袁安、任隗守不移，至免冠朝堂固爭，前後且十上，眾皆為之危懼，〔為，于偽翻；下同。〕安、隗正色自若。侍御史魯恭上疏曰：「國家新遭大憂，陛下方在諒闇，〔闇，音陰。〕百姓闕煞，三時不聞警蹕之音，〔賢曰：三時，夏、秋、冬也。天子出警入蹕。沈約曰：漢制曰：出稱警，入稱蹕，而今則并稱之。史臣以為警者，警戒也；蹕者，止行也。今從乘輿而出者，並警戒以備非常也；從外而入，與乘輿相干者，蹕而止之也。和帝章和二年二月即位，明年春議擊匈奴，帝在諒闇不出，故三時不聞警蹕之音。〕莫灴懷思皇皇，若有求而不得。〔禮記，顏丁善居喪，始死，皇皇如有求而不得。此言百姓思慕之意。〕今乃以盛春之月興發軍役，擾動天下以事戎夷，誠非所以垂恩中國，改元正時，由內及外也。萬民者，天之所生；天愛其所，猶父母愛其子，一物有不得其所，則天氣為之舛錯，況於人乎！故愛民者必有天報。夫戎狄者，四方之異氣，與鳥獸無別；〔別，彼列翻。〕若雜居中國，則錯亂天氣，汙辱善人，〔汙，烏故翻。〕是以聖王之制，羈縻不絕而已。〔字書曰：羈，馬絡頭也。蒼頡篇曰：縻，牛韁也。〕今匈奴為鮮卑所破，遠藏於史侯河西，去塞數千里，而欲乘其虛耗，利其微弱，是非義之所出也。今始徵發，而大司農調度不足，〔調，徒弔翻。賢曰：度，音大各翻。余據今人多讀如本字。〕上下相迫，民間之急，亦已甚矣。群僚百姓咸曰不可，陛下【章：甲十六行本「下」下有「獨」字；乙十一行本同；孔本同。】柰何以一人之計，棄萬人之命，不卹其言乎！上觀天心，下察人志，足以知事之得失。臣恐中國不為中國，豈徒匈奴而已哉！」尚書令韓稜、騎都尉朱暉、議郎京兆樂恢，皆上疏諫，太后不聽。\n\n 　　又詔使者為憲弟篤、景並起邸第，勞役百姓。〔為，于偽翻；下同。〕侍御史何敞上疏曰：「臣聞匈奴之為桀逆久矣，平城之圍，〔事見十一卷高帝七年。〕慢書之恥，〔事見十二卷惠帝三年。〕此二辱者，臣子所為捐軀而必死，高祖、呂后忍怒含忿，舍而不誅。〔舍，讀曰捨。〕今匈奴無逆節之罪，漢朝無可凓之恥，〔朝，直遙翻；下同。〕而盛春東作，〔賢曰：歲起於東，人始就耕，故曰東作。〕興動大役，元元怨恨，咸懷不悅。又猥為衛尉篤、奉車都尉景繕脩館第，彌街絕里。篤、景親近貴臣，當為百僚表儀。今眾軍在道，朝廷焦脣，百姓愁苦，縣官無用，〔無財用也。〕而遽起大第，崇飾玩好，〔好，呼到翻。〕非所以垂令德、示無窮也。宜且罷工匠，專憂北邊，卹民之困。」書奏，不省。〔省，悉景翻。〕\n\n 　　竇憲嘗使門生齎書詣尚書僕射郅壽，有所請託，壽即送詔獄，前後上書，陳憲驕恣，引王莽以誡國家；又因朝會，刺譏憲等以伐匈奴、起第宅事，厲音正色，辭旨甚切。憲怒，陷壽以買公田、誹謗，下吏，當誅，〔下，遐稼翻。〕何敞上疏曰：「壽機密近臣，匡救為職，若懷默不言，其罪當誅。今壽違眾正議以安宗廟，豈其私邪！臣所以觸死瞽言，〔論語曰：侍於君子有三愆，未見顏色而言謂之瞽。〕非為壽也。忠臣盡節，以死為歸；臣雖不知壽，度其甘心安之。〔度，徒洛翻。〕誠不欲聖朝行誹謗之誅，以傷晏晏之化，〔鄭玄註尚書考靈曜曰：寬容覆載，謂之晏晏。〕杜塞忠直，〔塞，悉則翻。〕垂譏無窮。臣敞謬與機密，〔與，讀曰預。〕言所不宜，罪名明白，當填牢獄，先壽僵仆，〔先，悉薦翻。〕萬死有餘。」書奏，壽得減死論，徙合浦，未行，自殺。壽，惲之子也。〔郅惲事光武。惲，於粉翻。〕\n\n 　　夏六月，竇憲、耿秉出朔方雞鹿塞，〔賢曰：今在朔方窳渾縣北。闞駰十三州志曰：窳縣有大道，西北出雞鹿塞。窳，音羊主翻。〕南單于出滿夷谷，〔賢曰：滿夷谷，闕。余按南單于庭在西河美稷，滿夷谷當在美稷縣西北。後鄧鴻討逢侯，兵至美稷，逢侯乘冰度隘，向滿夷谷，可以知矣。〕度遼將軍鄧鴻出稒陽塞，〔賢曰：稒陽縣，屬九原郡，故城在今勝州銀城縣界。稒，音固。〕皆會涿邪山。憲分遣副校尉閻盤、司馬耿夔、耿譚將南匈奴精騎萬餘，與北單于戰于稽洛山，〔余按唐太宗以斛薩部地置稽落州，蓋因山以名之。〕大破之，單于遁走；追擊諸部，遂臨私渠北鞮海，〔鞮，丁奚翻。〕斬名王已下萬三千級，獲生口甚眾，雜畜百餘萬頭，諸裨小王率眾降者，前後八十一部二十餘萬人。憲、秉出塞三千餘里，登燕然山，〔唐太宗又以多 濫葛部地置燕然州。又按北史，燕然山在菟園水北。燕，於賢翻。〕命中護軍班固刻石勒功，〔西都有護軍都尉，今始有中護軍。〕紀漢威德而還。〔還，從宜翻， 又如字；下同。〕遣軍司馬吳氾、梁諷奉金帛遺北單于，〔遺，于季翻。〕時虜中乖亂，氾、諷及北單于於西海上，宜國威信，以詔致賜，單于稽首拜受。〔稽，音啟。〕諷因說令脩呼韓邪故事，〔謂臣服於漢為北藩。說，輸芮翻。〕單于喜悅，即將其眾與諷俱還；到私渠海，聞漢軍已入塞，乃遣弟右溫禺鞮王奉貢入侍，隨諷詣闕。憲以單于不自身到，奏還其侍弟。\n\n 　　秋，七月，己未，會稽山崩。〔會，工外翻。〕\n\n 　　九月，庚申，以竇憲為大將軍，中郎將劉尚為車騎將軍，封憲武陽侯，〔郡國志，東郡有東武陽縣，泰山郡有南武陽侯國。憲其封南陽歟！〕食邑二萬戶；憲固辭封爵，詔許之。舊，大將軍位在公下，至是，詔憲位次太傅下、三公上；長史、司馬秩中二千石。〔太傅位上公，則憲亦班於上公矣。大將軍長史、司馬秩千石；今秩中二千石，則亦比九卿矣。〕封耿秉為美陽侯。〔美陽縣，屬扶風。〕\n\n 　　竇氏兄弟驕縱，而執金吾景尤甚，奴客緹騎強奪人財貨，篡取罪人，妻略婦女；〔賢曰：漢官儀，執金吾，緹騎二百人。說文曰：緹，丹黃色也。言奴客及緹騎並為縱橫也。緹，杜兮翻，又他禮翻。〕商賈閉塞，〔賈，音古。塞，悉則翻。〕如避寇讎；又擅發緣邊諸郡突騎有才力者。有司莫敢舉奏，袁安劾景「擅發邊民，【章：甲十六行本「民」作「兵」；乙十一行本同；張校同。】驚惑吏民；二千石不待符信〔符信，謂虎符以為信也。劾，戶概翻，又戶得翻；下同。〕而輒承景檄，當伏顯誅。」又奏「司隸校尉河南尹阿附貴戚，不舉劾，請免官案罪。」並寢不報。駙馬都尉緕，獨好經書，節約自脩。〔緕，古回翻。好，呼到翻。〕\n\n 　　尚書何敞上封事曰：「昔鄭武姜之幸叔段，〔賢曰：鄭武姜愛少子叔段。鄭莊公立，武姜請以京封共叔段，謂之京城太叔。後武姜引以襲鄭，莊公伐之，出奔共。〕衛莊公之寵州吁，〔賢曰：衛莊公寵庶子州吁，州吁好兵，公弗禁；石碏諫，不聽。及桓公立，州吁乃弒桓公而篡。〕愛而不教，終至凶戾。由是觀之，愛子若此，猶飢而食之以毒，〔食，讀曰坔。〕適所以害之也。伏見大將軍憲，治遭大憂，公卿比奏，〔賢曰：比，頻也；音毗至翻。〕欲令典幹國事；憲深執謙退，固辭盛位，懇懇勤勤，言之深至，天下聞之，莫不說喜。今踰年未幾，〔說，讀曰悅。幾，居豈翻。〕入【章：甲十六行本「入」作「大」；乙十一行本同；孔本同；張校同。】禮未終，卒然中改，〔禮，事君，方喪三年。時遭國憂纔踰年，故曰入禮未終，卒，讀曰猝。〕兄弟守專朝，〔朝，直遙翻。〕憲秉三軍之重，篤、景總宮衛之權，而虐用百姓，奢侈僭偪，誅戮無罪，肆心自快。今者論議莾莾，〔莾，許容翻，又許勇翻。〕咸謂叔段、州吁復生於漢。〔復，扶又翻。〕臣觀公卿懷持兩端，不肯極言者，以為憲等若有匪懈之志，則已受吉甫褒申伯之功；〔賢曰：申伯，周宣王元舅，有令德，故尹吉甫作詩以美之。〕如憲等陷於罪辜，則自取陳平、周勃順呂后之權，〔事見高后紀。〕終不以憲等吉凶為憂也！〔此言曲盡當時廷臣之情，嗚呼，豈特當時哉！〕臣敞區誠欲計策兩安，絕其鼦鼦，塞其涓涓，〔周金人銘曰：涓涓不壅，終為江河；鼦鼦不絕，或成網羅。塞，悉則翻。涓，圭淵翻。〕上不欲令皇太損文母之號、陛下有誓泉之譏，〔詩曰：思齊太任，文王之母。左傳武姜啟叔段襲鄭，莊公窴姜氏於城潁而誓之曰：不及黃泉，無相見也。〕下使憲等得長保其福祐也。駙馬都尉緕，比請退身，願抑家權，〔願抑其家，不與之以權。比，毗至翻。〕可與參謀，聽順其意，〔漢之外戚，傅喜、竇緕、康咸能屐盛滿而思謙挹，然終不能全其家門十分之一，蓋一杯水不能救車薪之火也。誠宗廟至計，竇之福！〕時濟南王康尊貴驕，〔康，光武少子。〕憲乃白出敞為濟南太傅。康有違失，敞輒諫爭，〔爭，側迸翻。〕康雖不能從，然素敬重敞，無所嫌牾焉。〔悟，五故翻，逆也。〕\n\n 　　冬，十月，庚子，阜陵質王延薨。〔諡法：名實不爽曰質。〕\n\n 　　二年（庚寅、九○）\n\n 　　春，正月，丁丑，赦天下。\n\n 　　二月，壬午，日有食之。\n\n 　　夏，五月，丙辰，封皇弟壽為濟北王，開為河間王，淑為城陽王；〔濟北、河間、城陽，皆漢舊國也。光武省濟北并泰山，省河間并信都，省城陽并琅邪。今復泰山為濟北國，在雒陽東千一百五十里；分樂成、涿郡、勃海為河間國，在雒陽北二千五百里；分琅邪為城陽國。濟，子禮翻。〕絕封故淮南頃王子側為常山王。〔章和元年，淮陽頃王昞薨，未及立嗣，而國有大喪，今乃絕封。〕\n\n 　　竇憲遣副校尉閻礱將二千餘騎掩擊北匈奴之守伊吾者，復取其地。〔礱，盧紅翻。復，扶又翻。考異曰：西域傳作「閻槃」，今從帝紀。余謂副校尉閻槃，即前戰于稽落山，恐當作「盤」。章：乙十一行本正作「盤」。西域傳：章帝建初元年，罷伊吾屯田，北屯奴遣兵守其地，今復擊取之。〕車師震慴，前、後王各遣子入侍。〔慴，之涉翻。〕\n\n 　　 月氏求尚公主，班超拒還其使，〔氏，音支。使，疏吏翻。〕由是怨恨，遣其副王謝將兵七萬攻超。超眾少，皆大恐；超譬軍士曰：〔譬，喻也。少，詩沼翻。〕「月氏兵雖多，然數千里踰蔥嶺來，非有運輸，何足憂邪！〔言糧盡自當降也。〕但當收穀堅守，彼飢窮自降，不過數十日決矣！」〔謂勝負決也。降，戶江翻。〕謝遂前攻超，不下，又鈔掠無所得。超度其糧將盡，〔鈔，楚交翻。度，大各翻。〕必從龜茲求食，乃遣兵數百於東界要之。〔要，一遙翻。〕謝果遣騎齎金銀珠玉以賂龜茲，超伏兵遮擊，盡殺之，持其使首以示謝。謝大驚，即遣使請罪，願得生歸，超縱遣之。月氏由是大震，歲奉貢獻。\n\n 　　初，北海哀王無後，〔章帝元和三年，北海哀王基薨，無後。〕肅宗以齊武王首創大業而後嗣廢絕，心常愍之，遺詔飲復齊、北海二國。丁卯，封蕪湖侯無忌為齊王，〔無忌，齊王晃子；章和元年，晃貶。〕北海敬王庶子威為北海王。〔北海敬王睦也。〕\n\n 　　六月，辛卯，中山簡王焉薨。〔諡法：一德不懈曰簡。〕焉，東海恭王之母弟，而竇太后，恭王之甥也；〔竇太后母沘陽公主，東海恭王彊女也。〕故加賻錢一億，〔賻，音附。〕大為脩冢塋，〔為，于偽翻。〕平夷吏民冢墓以千數，作者萬餘人，凡徵發搖動六州十八郡。\n\n 　　詔封竇憲為冠軍侯，篤為郾侯，緕為夏陽侯；〔冠軍縣，屬南陽郡。郾縣，屬潁川郡。夏陽縣，屬馮翊郡。冠，古玩翻。夏，戶雅翻。〕憲獨不受封。\n\n 　　秋七月，乙卯，竇憲出屯涼州，〔涼州部隴西、漢陽、武都、金城、安定、北地、武威、張掖、敦煌、酒泉等郡。〕以侍中鄧疊行征西將軍事為副。\n\n 　　北單于以漢還其侍弟，九月，復遣使款塞稱臣，欲入朝見。〔復，扶又翻；下同。朝，直遙翻。見，賢遍翻。〕冬十月，竇憲遣班固、梁諷迎之。會南單于復上書求滅北庭，於是遣左谷蠡王師子等將左右部八千騎出雞鹿塞，〔谷，音鹿。蠡，盧奚翻。〕中郎將耿譚遣從事將護之，〔耿譚為使匈奴中郎將。將，領也；護，監也。〕襲擊北單于。夜至，圍之，北單于被創，〔被，皮義翻。創，初良翻。〕僅而得免，獲閼氏及男女五人，〔氏，音支；下同。〕斬首八千級，生虜數千口。班固至私渠海而還。是時，南部黨眾益盛，領戶三萬四千，勝兵五萬。〔勝，音升。〕\n\n 　　三年（辛卯、九一）\n\n 　　春，正月，甲子，帝用曹褒新禮，加元服；〔禮儀志：正月甲子若丙子為吉日，可加元服，儀從冠禮，乘輿初緇布進賢，次爵弁，次武弁，次通天，以據，皆於高祖廟如禮謁。賢曰：元，首也；謂加冠於首。〕握褒監羽林左騎。〔百官志：羽林左監，秩六百石，主羽林騎，屬光祿勳。褒監，古銜翻。〕\n\n 　　竇憲以北匈奴微弱，欲遂滅之，二月，遣左校尉耿夔、司馬任尚出居延塞，圍北單于於金微山，〔賢曰：居延縣，屬張掖郡；居延澤在東北。武帝使路博德築遮虜障於居延北。余按唐太宗以僕固部置金微都督府。〕大破之，獲其母閼氏，【張：「氏」下脫「斬」字。】名王已下五千餘級，北單于逃走，不知所在。出塞五千餘里而還，自漢出師所未嘗至也。封夔為粟邑侯。〔賢曰：粟邑，縣名，屬左馮翊，故城在今同州白水縣西北。〕\n\n 　　竇憲既立大功，戌姳益盛，以耿夔、任尚等為爪牙，鄧疊、郭璜為心腹，班固、傅毅之徒典文章，刺史、守、令，多出其門，賦【章：甲十六行本「賦」上有「競」字；乙十一行本同；孔本同；張校同。】斂吏民，共為賂遺。〔斂，力贍翻。遺，于季翻。〕司徒袁安、司空任隗舉奏諸二千石并所連及，貶秩免官【章：甲十六行本「官」下有「者」字；乙十一行本同；孔本同。】四十餘人，竇氏大恨；但安、隗素行高，亦未有以害之。〔行，下孟翻。〕尚書僕射樂恢，刺舉無所回避，憲等疾之。恢上書曰：「陛下富於春秋，〔賢曰：春秋，謂年也；言年少，春秋尚多，故稱富。〕纂承大業，諸舅不直幹正王室，以示天下之私。方今之宜，上以義自割，下以謙自引，四舅可長保爵土之榮，〔四舅，謂憲、篤、景、緕。〕皇太后永無凓負宗廟之憂，誠策之上者也。」書奏，不省。〔省，悉景翻。〕恢稱疾乞骸骨，歸長陵；〔恢，京兆長陵人。〕憲風厲州郡，迫脅恢飲藥死。於是朝臣震慴，〔慴，之徙翻。〕望風承旨，無敢違者。袁安以天子幼弱，外戚擅權，每朝會進見〔見，賢遍翻。〕及與公卿言國家事，未嘗不暗嗚流涕；〔范書作「噫嗚」。賢曰：噫，音醫，又一戒翻；嗚，一故翻；歎傷之貌也。〕自天子及大臣，皆恃賴之。\n\n 　　冬，十月，癸未，上行幸長安，詔求蕭、曹近親宜為嗣者，絕其封邑。\n\n 　　詔竇憲與車駕會長安。憲至，尚書以下議欲拜之，伏稱萬歲，尚書韓稜正色曰：「夫上交不諂，下交不瀆；〔百官志：尚書左丞、右丞各一人，掌錄文書期會，左丞主吏民章報及騶伯史，右丞假署印綬及紙筆墨諸財用庫藏，秩皆四百石。蔡質漢儀曰：總典臺中綱紀，無所不統。上，時掌翻。〕稜舉奏龍，論為城旦。\n\n 　　龜茲、姑墨、溫宿諸國皆降。〔降，戶江翻。〕十二月，復置西域都護騎都尉、戊己校尉官。〔章帝建初元年，罷西域都護及戊己校尉官，今復置。復，扶又翻。〕以班超為都護，徐幹為長史。拜龜茲侍子白霸為龜茲王，遣司馬姚光送之。超與光共脅龜茲，廢其王尤利多而立白霸，使光將尤利多還詣京師。〔將，如字。〕超居龜茲它乾城，徐幹屯疏勒，惟焉耆、危須、尉犁以前沒都護，〔事見四十五卷明帝永平十八年。〕猶懷二心，〔為班超誅焉耆、尉犁王張本。〕其餘悉定。〔言其餘國皆臣服於漢心。〕\n\n 　　初，【章：甲十六行本「初」上有「庚辰，上至自長安」七字；乙十一行本同；孔本同；張校同；退齋校同。】北單于既亡，其弟右谷蠡王於除鞬自立為單于，〔鞬，九言翻。〕將眾數千人止蒲類海，遣使款塞。竇憲請遣使立於除鞬為單于，置中郎將護，如南單于故事。事下公卿議，〔下，遐稼翻；下同。〕宋由等以為可許；袁安、任隗奏以為：「光武招懷南虜，非謂可永安內地，正以權時之算，可得扞禦北狄故也。今朔漠已定，宜令南單于反其北庭，并領降眾，〔降，戶江翻；下同。〕無緣更立於除鞬以增國費。」事奏，未以時定。〔言其議雖已奏上，而上意從否未定也。〕安懼憲計遂行，乃獨上封事曰：「　南單于屯先父舉眾歸德，〔屯，即屯屠何。〕自蒙恩以來四十餘年，三帝積累以遺陛下，〔遺，于季翻。〕陛下深宜追述先志，成就其業。況屯首創大謀，空盡北虜，輟而弗圖，而立新降；以一朝之計，違三世之規，失信於所養，建於無功。〔所養，謂南單于；無功，謂於除鞬。〕論語曰：『言忠信，行篤敬，雖蠻貊行焉。』〔孔子答子張之言。行，下孟翻。貊，莫北翻。〕今若失信於一屯，則百蠻不敢復保誓矣。〔誓，謂漢與夷人信誓之言。復，扶又翻。〕又，烏桓、鮮卑新殺北單于，〔謂章和元年，斬優留單于。〕凡人之情，咸畏仇讎，今立其弟，則二虜懷怨。且漢故事，供給南單于，費直歲一億九十餘萬，西域歲七千四百八十萬；今北庭彌遠，其費過倍，是乃空盡天下而非建策之要也。」詔下其議，安又與憲更相難折。〔難，乃旦翻。折，之舌翻。〕憲險急負勢，言辭驕訐，〔賢曰：訐，謂發人之惡，音居謁翻。〕至詆毀安，稱光武誅韓歆、戴涉故事，〔韓歆死見四十三卷建武十五年。戴涉死見同卷二十年。〕安終不移，然上竟從憲策。〔考異曰：袁安傳云：「憲請立左鹿蠡王阿佟為北單于，安以為不可，事竟立右鹿蠡王於除鞬。」據此，則阿佟與於除鞬是二人。袁紀作「阿脩」，南匈奴傳止有右谷蠡王於除鞬，無阿佟名。今從之。袁紀又云：「宋由、丁鴻、尹睦以為阿脩誅君之子，又與烏丸、鮮卑為父兄之讎，不可立。南單于先帝所置，今首破北虜，新建大功，宜令并領降眾。」與范書不同。又云「卒從安議」，蓋誤。今從袁安傳。〕\n\n 　　咸畏仇讎，今立其弟，則二虜懷怨。且漢故事，供給南單于，費直歲一億九十餘萬，西域歲七千四百八十萬；今北庭彌遠，其費過倍，是乃空盡天下而非建策之要也。」詔下其議，安又與憲更相難折。〔難，乃旦翻。折，之舌翻。〕憲險急負勢，言辭驕訐，〔賢曰：訐，謂發人之惡，音居謁翻。〕至詆毀安，稱光武誅韓歆、戴涉故事，〔韓歆死見四十三卷建武十五年。戴涉死見同卷二十年。〕安終不移，然上竟從憲策。〔考異曰：袁安傳云：「憲請立左鹿蠡王阿佟為北單于，安以為不可，事竟立右鹿蠡王於除鞬。」據此，則阿佟與於除鞬是二人。袁紀作「阿脩」，南匈奴傳止有右谷蠡王於除鞬，無阿佟名。今從之。袁紀又云：「宋由、丁鴻、尹睦以為阿脩誅君之子，又與烏丸、鮮卑為父兄之讎，不可立。南單于先帝所置，今首破北虜，新建大功，宜令并領降眾。」與范書不同。又云「卒從安議」，蓋誤。今從袁安傳。〕\n",
    "资治通鉴第四十八卷-汉纪四十": "　　汉纪四十　起玄黓执徐，尽旃蒙大荒落，凡十四年。\n\n 　　孝和皇帝下\n\n 　　永元四年（壬辰、九二）\n\n 　　春，正月，遣大將軍左校尉耿夔授於除鞬印綬，〔校，戶教翻。鞬，九言翻。〕使中郎將任尚持節衛護屯伊吾，如南單于故事。〔任，音壬。〕\n\n 　　初，廬江周榮辟袁安府，安舉奏竇景〔事見上卷元年。〕及爭立北單于事，〔見上卷上年。〕皆榮所具草，竇氏冬太尉掾徐齮深惡之，〔掾，俞絹翻。齮，魚倚翻。惡，烏路翻。〕脅榮曰：「子為袁公腹心之謀，排奏竇氏，竇氏悍士、刺客滿城中，謹備之矣！」〔悍，下罕翻，又侯旱翻。〕榮曰：「榮，江淮孤生，得備宰士，〔賢曰：榮辟司徒府，故稱宰士。〕縱為竇氏所害，誠所甘心！」因敕妻子：〔敕，戒也。〕「若卒遇飛禍，〔卒，讀曰猝。賢曰：飛禍，言倉卒而死也。余謂飛禍者，言刺客竊發，不可得而備，若鳥之飛集也。〕無得殯斂，〔斂，力贍翻。〕冀以區腐身覺悟朝廷。」\n\n 　　三月，癸丑，司徒袁安薨。\n\n 　　閏月，丁丑，以太常丁鴻為司徒。\n\n 　　夏，四月，丙辰，竇憲還至京師。〔還，從宣翻，又如字。〕\n\n 　　六月，戊戌朔，日有食之。丁鴻上疏曰：「昔諸呂擅權，統嗣幾移；〔事見高后紀。幾，居希翻。〕哀、平之末，廟不血食。〔事見王莽紀，鴻引此事以指言外戚之禍。〕故雖有周公之親而無其德，不得行其勢也。〔賢曰：言親賢兼重，方可執政。〕今大將軍雖欲敕身自約，不敢僭差；然而天下遠近，皆惶怖承旨。〔怖，普布翻。〕刺史、二千石初除，謁辭、求通待報，〔初除而謁，之官則辭。求通者，求通名也；待報者，得謁與不得謁，得辭與不得辭，皆待報也。〕雖奉符璽，受臺敕，〔符璽所以為信，初除者詣尚書臺受敕。璽，斯氏翻。〕不敢便去，久者至數十日，背王室，〔背，蒲妹翻。〕向私門，此乃上威損，下權盛也。人道悖於下，效驗見於天，雖有隱謀，神照其情，垂象見戒，以告人君。〔悖，蒲內翻。見，賢遍翻。〕禁微則易，〔易，以豉翻。〕救末則難；人莫不忽於微細以致其大，恩不忍誨，義不忍割，去事之後，未然之明鏡也。〔言禍伏於隱微，人多忽之，及發見之後，昭昭而不可掩，是為未然之明鏡。〕夫天不可以不剛，不剛則三光不明；王不可以不強，不強則宰牧從橫。〔從，子用翻，又子容翻。橫，戶孟翻，子如字。〕宜因大變，改政匡失，以塞天意！」〔塞，悉則翻。〕\n\n 　　丙辰，郡国十三地震。\n\n 　　旱，蝗。\n\n 　　竇氏父子兄弟並為卿、校〔卿，九卿；校，諸校尉。校，戶教翻。〕充滿朝廷，穰侯鄧疊、疊弟步兵校尉磊及母元、憲女伲射聲校尉郭舉、舉父長樂少府璜共相交結；〔賢曰：太后居長樂宮，故有少府，秩二千石。樂，音洛。〕元、舉並出入禁中，舉得幸太后，遂共圖為殺害，〔謀弒逆也。〕帝陰知其謀。是時，憲兄弟專權，帝與內外臣僚莫由親接，所與居者閹宦而已。〔閹宦，周禮謂之奄。鄭玄註曰：奄，精氣蔽藏者；今謂之宦人。閹，衣廉翻，又衣檢翻。〕帝以朝臣上下莫不附憲，獨中常侍鉤盾令鄭眾，謹敏有心幾，〔百官志：鉤盾令，秩六百石，宦者為之，典諸近池苑囿遊觀之處，屬少府。幾，事也；心幾，謂心事也，今人謂人胸中有城府者為有心事。朝，直遙翻。盾，食尹翻。幾，居希翻。〕不事豪黨，遂與眾定議誅憲，以憲在外，〔謂出屯涼州時也。〕慮其為亂， 忍而未發；會憲與鄧疊皆還京師。〔還，從宜翻，又如字。〕時清河王慶，恩遇尤渥，〔渥，厚漬也。〕常入省宿止；〔省，禁中也。〕帝將發其謀，欲得外戚傳， 〔賢曰：前書外戚傳。傳，直戀翻。〕懼左右，不敢使，令慶私從千乘王求，〔千乘王伉，帝長兄也。乘，繩證翻。〕夜，獨內之； 又令慶傳語鄭眾，求索故事。〔賢曰：謂文帝誅薄昭，武帝誅竇嬰故事。索，山客翻。〕庚申，帝幸北宮，詔執金吾、五校尉勒兵屯衛南、北宮，〔執金吾掌宮外戒 司非常，北軍五校尉主五營士，故令勒兵屯衛。〕閉城門，收捕郭璜、郭舉、鄧疊、鄧磊，皆下獄恐。〔下，遐稼翻。〕遣謁者僕射收憲大將軍印綬，更封為冠軍侯，〔憲先已封冠軍侯，不受，今復封，以侯就國。更，居孟翻。〕與篤、景、緕皆就國。〔緕，古回翻。〕帝以太后故，不欲名誅憲〔言不欲正名誅之。〕為選嚴能相督察之。〔為，于偽翻。〕憲、篤、景到國，皆迫令自殺。\n\n 　　初，河南尹張酺，數以正法繩治竇景，〔酺，薄乎翻。酺先為魏郡太守，郡人鄭據奏竇景罪，景遣掾夏猛私究，正海罪，徙朔方。數，所角翻。治，直之翻。〕及竇氏敗，酺上疏曰：「方憲等寵貴，群臣阿附唯恐不及，皆言憲受顧命之託，懷伊、呂之忠，至乃復比鄧夫人於文母，〔賢曰：按鄧夫人，即穰侯鄧疊母元。張酺論憲兼及其黨，稱鄧夫人，猶如前書霍光妻稱霍顯，祁大伯母號祁夫人之類。復，扶又翻。〕今嚴威既行，皆言當死，不【章：甲十六行本「不」下有「復」字；張校同。】顧其前後，考折厥衷。〔折，之舌翻。衷，竹仲翻。〕臣伏見夏陽侯緕每存忠善，前與臣言，常有盡節之心，檢敕賓客，未嘗犯法。臣聞王政骨肉之刑，有三宥之義，〔禮記：公族有罪，獄成，有司讞于公曰：「某之罪在大辟。」公曰：「宥之。」有司又曰：「在大辟。」公又曰：「宥之。」有司又曰：「在辟。」公又曰：「宥之。」及三宥不對，走出，致刑于甸人。公又使人追之曰：必宥之。」有司對曰：「無及之。」反命於公，公素服，如其倫之喪。〕過厚不過薄。今議者郤為緕選嚴能相，〔為，于偽翻。相，自亮翻，侯國相也。〕恐其迫切，必不完免，宜裁加貸宥，以崇厚德。」帝感其言，由是緕獨得全。竇氏宗族賓客以憲為官者，皆免歸故郡。\n\n 　　初，班固奴嘗醉罵洛陽令秉兢，〔姓譜：秉本仲氏，避難改焉。〕兢因逮考竇氏賓客，收捕固，死獄中。固嘗著漢書，尚未就，詔固女弟曹壽妻昭踵而成之。〔昭，即曹大家也。〕\n\n 　　華嶠論曰：固之序事，不激詭，不抑抗，〔賢曰：激，揚也。詭，毀也。抑，退也。抗，進也。余謂激詭抑抗，皆指史家作意以為文之病。華，戶化翻。〕贍而不穢，詳而有體，使讀之者亹亹而不厭，〔爾雅曰：亹亹，猶勉勉也；音無匪翻。〕信哉其能成名也！固譏司馬遷是非頗謬於聖人，〔賢曰：言遷所是非與聖人乖謬，即崇黃、老而薄六經，輕仁義而賤守節是也。〕然其論議，常排死節，〔謂言龔勝竟夭天年之類。〕否正直，〔謂言王陵、汲黯之戇之類。〕而不敘殺身成仁之為美，〔謂不立忠義傳。〕則輕仁義，賤守節甚矣！\n\n 　　初，竇憲納妻，天下郡國皆有禮慶。漢中郡亦當遣吏，〔漢中郡，在洛陽西千九百九十里。〕戶曹李郃〔郡有戶曹，主民戶、祠祀、農桑。郃，曷閤翻。〕諫曰：「竇將軍椒房之親，不修德禮而專權驕恣，危亡之禍，可翹足而待；〔翹，舉也。〕願明府一心王室，勿與交通。」太守固遣之，郃不能止，請求自行，許之。郃遂所在遲留以觀其變，行至扶風〔潘岳關中記曰：二輔舊治長安城中，長吏各居其縣治民。東都之後，扶風出治槐里，馮翊出治高陵。〕而憲就國。凡交通者皆坐免官，漢中太守獨不與焉。〔與，讀曰預。〕\n\n 　　帝賜清河王慶奴婢、輿馬、錢帛、珍寶，充牣其第。慶或時不安，帝朝夕問訊，進膳藥，所以垂意甚備。慶亦小心恭孝，自以廢黜，尤長事慎法，故能保其寵祿焉。\n\n 　　帝除袁安子賞為郎，任隗子屯為步兵校尉，〔以安、隗守正不附竇氏也。任，音壬。隗，五罪翻。〕鄭眾遷大長秋。〔百官志：大長秋，秩二千石，承秦將行；景帝更為大長秋，或用士人，中興常用宦者。職掌奉宣中宮命，凡給賜宗親及宗親當謁見者關通之，中宮出則從。張晏曰：皇后卿。師古曰：秋者，收成之時，長者，恆久之義，故以為皇后官名。〕帝策勳班賞，眾每辭多受少，帝由是賢之，常與之議論政事，宦官用權自此始矣。\n\n 　　秋，七月，乙丑，太尉宋由以竇氏黨策免，自殺。\n\n 　　癸丑，以大司農尹睦為太尉。太傅鄧彪以老病上還樞機職，〔上，時掌翻。尚書，樞機之職。鄧彪錄尚書。〕詔許焉，以睦代彪錄尚書事。\n\n 　　冬，十月，【章：甲十六行本「月」下有「己亥」二字；乙十一行本同；孔本同；　退齋校同。】以宗正劉方為司空。\n\n 　　武陵、零陵、澧中蛮叛。\n\n 　　護羌校尉鄧訓卒，吏、民、羌、胡旦夕臨者日數千人。〔臨，力鴆翻，哭也。〕羌、胡或以刀自割，又刺殺其犬馬牛羊，〔刺，七逆翻，又七四翻。〕曰：「鄧使君已死，我曹亦俱死耳！」前烏桓吏士皆奔走道路，〔賢曰：訓前任烏桓校尉時吏士也。〕至空城郭；吏執，不聽，以狀白校尉徐傿，〔傿，蓋為烏桓校尉。傿，於建翻。〕傿歎息曰：「此為義也！」乃釋之。遂家家為訓立祠，〔為，于偽翻；下同。〕每有疾病，輒請禱求福。\n\n 　　蜀郡太守聶尚代訓為護羌校尉，欲以恩懷諸羌，乃遣譯使招呼迷唐，使還居大、小榆谷。〔迷唐去大、小榆谷，事見上卷章和二年。鄧訓驅逐迷唐，而聶尚招呼之，欲以反鄧訓之政也。聶，缺「昵」輒翻。使，疏吏翻。〕迷唐既還，遣祖母卑缺詣尚，〔卑缺，蓋迷吾之母。〕尚自送至塞下，為設祖道，令譯田汜等五人護送至廬落。迷唐遂反，與諸種共生屠裂汜等，以血盟詛，〔種，章勇翻。汜，詳里翻。詛，莊助翻。〕復寇金城塞。〔復，扶又翻。〕尚坐免。\n\n 　　五年（癸巳、九三）\n\n 　　春，正月，乙亥，宗祀明堂，登靈臺，赦天下。\n\n 　　戊子，千乘貞王伉薨。〔諡法：臣諡，直道不撓曰貞；事君無猜曰貞；清白守節曰貞；固節幹事曰貞、伉，音抗。〕\n\n 　　辛卯，封皇弟萬歲廣宗王。〔廣宗縣，屬鉅鹿郡。賢曰：今貝州宗城縣。隋煬帝諱廣，故改為宗城。〕\n\n 　　甲寅，太傅邓彪薨。\n\n 　　戊午，陇西地震。\n\n 　　夏，四月，壬子，絕封阜陵殤王兄魴為阜陵王。〔諡法：未家短折曰殤。阜陵殤王沖，質王延之子，元年嗣封，三年薨，無嗣，今以魴紹封。魴，符方翻。〕\n\n 　　九月，辛酉，廣宗殤王萬歲薨，無子，國除。\n\n 　　初，竇憲既立於除鞬為北單于，郤輔歸北庭，〔事見上卷三年。鞬，居言翻。〕會憲誅而止。於除鞬自畔還北，詔遣將兵長史王輔以千餘騎與任尚共追討，斬之，破滅其眾。\n\n 　　耿夔之破北匈奴也，〔事見上卷三年。〕鮮卑因此轉徙據其地。〔拓拔氏自北荒南徙，蓋此時也。〕匈奴餘種留者尚有十餘萬落，〔種，章勇翻。〕皆自號鮮卑；鮮卑由此漸盛。\n\n 　　冬，十月，辛未，太尉尹睦薨。\n\n 　　十一月，乙丑，太僕張酺為太尉。酺與尚書張敏等奏「射聲校尉曹褒，擅制漢禮，破亂聖術，宜加刑誅。」書凡五奏。帝知酺守學不通，〔言守其家學也。〕雖寢其奏，而漢禮遂不行。〔褒制禮事，見上卷章帝章和元年。〕\n\n 　　是歲，武陵郡兵破叛蠻，降之。〔降，戶江翻。〕\n\n 　　梁王暢與從官卞忌祠祭求福，〔姓譜：卞本自有周曹叔振鐸之後，曹之支子封於卞，遂以建族。余按魯有卞莊子，楚有卞和。〕忌等諂媚云：「神言王當為天子。」暢與相應答，為有司所奏，請徵詣詔獄。帝不許，但削成武、單父二縣。〔成武、單父二縣，本屬山陽，後屬濟陰，章帝以益梁國。賢曰：成武，今曹州縣；單父，今宋州縣。單，音善。〕暢凓懼，上疏深自刻責曰：「臣天性狂愚，不知防禁，自陷死罪，分伏顯誅。〔分，扶問翻。〕陛下聖德，枉法曲平，〔賢曰：曲平，曲法申恩，平處其罪。〕橫赦貸臣，為臣受汙。〔橫胡孟翻。汙，惡也，天下以赦暢為納汙，是為暢受汙。為， 于偽翻。〕臣知大貸不可再得，自誓束身約妻子，不敢復出入失繩墨，不敢復有所棋費，〔橫，戶孟翻。復，扶又翻。〕租入有餘，乞裁食睢陽、穀熟、虞、蒙、寧 陵五縣，還餘所食四縣。〔四縣，下邑、尉氏、薄、郾也。睢，音雖。〕臣暢小妻三十七人，〔凡非正室者，皆小妻也。〕其無子者，願還本家，自選擇謹敕奴婢二 百人，其餘所受虎賁、官騎及諸工技、鼓吹、倉頭、奴婢，兵弩、貛馬，皆上還本署。〔虎賁士，屬虎賁中郎將。官騎，騶騎也。漢官儀曰：騶騎，王家名官騎，與 貛馬皆屬太僕。工技，屬尚方。鼓吹，屬黃門。倉頭、奴婢，屬永巷、御府、奚官等令。兵弩，屬考工令。各有本署也。賁，音奔。技，渠綺翻。吹，昌瑞翻。上， 時掌翻。〕臣暢以骨肉近親，亂聖化，汙清流，〔汙，烏故翻。〕既得生活，誠無心面目以凶惡復居大宮，食大國，張官屬，藏雜物，〔賢曰：古者師行，二五為什，食器之類必共之，故曰什物、食具。今人通謂生生之具為什物。復，扶又翻。〕願陛下加恩開許。」上優詔不聽。\n\n 　　護羌校尉貫友〔貫，姓也，漢初有趙相貫高。〕遣譯使構離諸羌，誘以財貨，由是解散。〔使，疏吏翻。誘，音酉。〕乃遣兵出塞，攻迷唐於大、小榆谷，獲首虜八百餘人，收麥數萬斛，遂夾逢留大河築城塢，〔此大河即黃河。河水至此有逢留之名，在二榆谷北。〕作大航，造河橋，欲度度擊迷唐。〔酈道元水經註曰：於河狹作橋。航，戶剛翻。〕迷唐率部落遠徙，依賜支河曲。〔西羌傳：賜支者，禹貢所謂析支者也。羌居河關之西南，演於賜支，至於河首，鼦地千里。司馬彪曰：西羌自析支以西演河首，在右居也。河水屈而東北流，逕於析支之地，是為河曲矣。應劭曰：禹貢析支屬雍州，在河關之西，東去河關千餘里，羌人所居，謂之河曲羌。〕\n\n 　　單于屯屠何死，單于宣弟安國立。安國初為左賢王，無稱譽；及為單于，單于適之子右谷蠡王師子以次轉為左賢王。〔谷，音鹿。蠡，盧奚翻。〕師子素勇黠多知，〔黠，下八翻。知，古智字通。〕前單于宣柔屯屠何皆愛其氣決，數遣將兵出塞，〔數，所角翻；下同。〕掩擊北庭，還，受賞賜，天子亦加殊異。由是國中盡敬子師而不附安國，安國欲殺之；諸新降胡，初在塞外數為師子所驅掠，〔在塞外，謂先屬北部時。降，戶剛翻。〕多怨之。安國【章：甲十六行本「國」下有「因是」二字；乙十一行本同；孔本同；張校同。】委計降者，與同謀議。師子覺其謀，乃別居五原界，每龍庭會議，〔匈奴龍庭，本在塞外，是時南單于居塞內，亦謂所居為龍庭。〕師子輒稱病不往。度遼將軍皇甫稜知之，亦擁護不遣，單于懷憤益甚。\n\n 　　六年（甲午、九四）\n\n 　　春，正月，皇甫稜免，以執 金吾朱徽行度遼將軍。時單于與中郎將杜崇不相平，乃上書告崇；崇諷西河太守令斷單于章，〔中郎將，使匈奴中郎將也。斷，音短。單于居西河美稷，故諷令太守 斷其章，使不上聞。〕單于無由自聞。崇因與朱徽上言：「南單于安國，疏遠故胡，親近新降，〔遠，于願翻。近，其靳翻。降，戶江翻。〕欲殺左賢王師子及左臺 且渠劉利等；又，右部降者，謀共迫脅安國起兵背畔，〔且，子余翻。背，蒲妹翻。〕請西河、上郡、安定為之儆備。」帝下公卿議，〔下，遐稼翻。〕皆以為：「蠻夷反覆，雖難測知，然大兵聚會，必未敢動搖。今宜遣有方略使者之單于庭，〔之，往也。使，疏翻。〕與杜崇、朱徽及西河太守并力，觀其動靜。如無他變，可令崇等就安國會其左右大臣，責其部眾橫暴為邊害者，共平罪誅。〔相與平處其罪，當誅者則誅之。橫，戶孟翻。〕若不從命，令為權時方略，事畢之後，裁行賞賜，〔賢曰：裁量賜物，不多與也。〕亦足以示百蠻。」【章：甲十六行本「蠻」下有「帝從之」二字；乙十一行本同；張校同。】於是徽、崇遂發兵造其庭。〔造，七到翻。〕安國夜聞漢軍至，大驚，棄帳而去，〔帳，單于所居，即謂之穹廬，又謂之廬帳。〕因舉兵欲誅師子。師子先知，乃悉將廬落入曼柏城；〔曼柏縣，屬五原郡。〕安國追到城下，門閉，不得入。朱徽遣吏譬【章：甲十六行本「譬」上有「曉」字；乙十一行本同；退齋校同。】和之，安國不聽，城既不下，乃引兵屯五原。崇、徽因發諸郡騎追赴之急，眾皆大恐，安國舅骨都侯喜為等盧并被誅，乃格殺安國，〔被，皮義翻。考異曰：帝紀在去年，誤。今從南匈奴傳。〕立師子為亭獨尸逐侯鞮單于。〔鞮，丁奚翻。〕\n\n 　　已卯，司徒丁鸿薨。\n\n 　　二月，丁未，以司空劉方為司徒，太常張奮為司空。\n\n 　　夏，五月，城陽懷一淑薨，無子，國除。\n\n 　　秋，七月，京師旱。\n\n 　　西域都護班超發龜茲、鄯善等八國兵合七萬餘人〔龜茲，音丘慈。鄯，上扇翻。〕討焉耆，到其城下，誘焉耆王廣、尉犁王汎等於陳睦故城，斬之，傅首京師；〔誘，音酉。考異曰：袁紀「汎」作「沈」，今從超傳。〕因縱兵鈔掠，〔鈔，楚交翻。〕斬首五千餘級，獲生口萬五千人，更立焉耆左侯元孟為焉耆王。〔焉耆國有左右將、左右侯。更，工衡翻。〕超留焉耆半歲，慰撫之。於是西域五十餘國悉納質內屬，至于海濱，〔西海之濱也，所謂條支、大秦、蒙奇、兜勒諸國也。質，音致。〕四萬里外，皆重譯貢獻。〔重，直龍翻。班超所以成西域之功者，以匈奴衰困，力不能及西域也。〕\n\n 　　南單于師子立，降胡五六百人夜襲師子，〔降，戶江翻。〕安集掾王恬將衛護士與戰，破之。〔使匈奴中郎將置掾，隨事為員，安集掾，以安集匈奴為稱也。光武在河北，亦置安集掾，以天下未定，使之安集斯民也。建武二十六年，使匈奴中郎將置安集掾史，將弛刑五十人，持兵弩隨單于所處，參辭訟，察動靜。掾，俞絹翻。〕於是降胡遂相驚動，十五部二十餘萬人皆反，脅立前單于屯屠何子薁鞮日逐王逢侯為單于，〔「鞮」，當作「鞬」。賢曰：前「鞮」、「鞬」兩字通，今不改亦可。薁，於六翻。鞬，九言翻。〕遂殺略吏民，燔燒郵亭、廬帳，將車重向朔方，欲度幕北。〔郵，音尤。重，直用翻。〕九月，癸丑，以光勳鄧鴻車騎將軍事，與越騎校尉馮柱、行度遼將軍朱徽將左右羽林、北軍五校士及郡國迹射、緣邊兵，〔賢曰：漢有迹射士，言尋迹而射也。〕烏桓校尉任尚將烏桓、鮮卑合四人討之。時南單一极中郎將杜崇屯牧師城，〔漢邊郡有牧師菀以養馬，此牧師菀城也，當在西河郡美稷縣界。〕逢侯將萬餘騎攻圍之。冬，十一月，與鄧鴻等追擊逢侯於大城塞，〔大城縣故屬西河郡，郡國志屬朔方郡。〕斬首四千餘級。任尚率鮮卑、烏桓要擊逢侯於滿夷谷，〔要，一遙翻。〕復大破之，〔復，扶又翻；下同。〕前後凡斬萬七千餘級。逢侯遂率眾出塞，漢兵不能追而還。〔還，從宜翻，又如字。〕\n\n 　　以大司農陳寵為廷尉。寵性仁矜，數議疑獄，〔數，所角翻。〕每附經典，務從寬恕，刻敝之風，於此少衰。〔少，詩沼翻。〕\n\n 　　帝以尚書令江夏黃香為東郡太守，香辭以：「典郡從政，才非所宜，乞留備赜官，〔赜，而隴翻，散也。〕賜以督責小職，任之宮臺煩事。」〔宮，謂宮中；臺，謂尚書臺也。尚書出納王命，故云宮臺煩事。〕帝乃復留為尚書令，增秩二千石，〔按百官志：尚書令秩千石，今特增秩二千石，以香在尚書日久，又辭不拜郡，故復留為尚書令祿以郡守祿。〕甚見親重。香亦祗勤物務，憂公如家。\n\n 　　七年（乙未、九五）\n\n 　　春，正月，鄧鴻等軍還，馮柱將虎牙營留屯五原；鴻坐逗留失利，下獄死。後帝知朱徽、杜崇失胡和，又禁其上書，以致胡反，皆徵，下獄死。〔下，遐稼翻。〕\n\n 　　夏，四月，辛亥朔，日之食之。\n\n 　　秋，七月，乙巳，易陽地裂。〔余按地理志及郡國志，易陽縣屬趙國。應劭曰：易水出涿郡故安；師古及賢皆曰縣在易水之陽，此怕承應劭之誤也。易也在燕南界，漢屬河間郡界，此時趙國僅有唐邢、洺二州之地，安得有屬縣遠在易水之陽邪！五代史志：洺州臨洺縣，舊曰易陽，後齊廢，入襄國縣；後周改為易陽縣，別置襄國縣；隋開皇六年，改易陽縣為邯鄲縣，十年，改邯鄲縣為臨洛而別置邯鄲縣。由是觀之，漢易陽縣當在邯鄲、襄國二縣之間。〕\n\n 　　九月，癸卯，京師地震。\n\n 　　樂成王黨坐賊殺人，削東光、鄡二縣。〔東光縣，本屬勃海郡；鄡縣，本屬鉅鹿郡，章帝以益樂成國。鄡，音羌堯翻。舊禁宮人出嫁，不得適諸國。有故掖庭技人哀置嫁男子章初，黨召入宮與通；初欲上書告之，黨賂哀置姊昭殺初。〕\n\n 　　八年（丙申、九六）\n\n 　　春，二月，立貴人陰氏為皇后。后，識之曾孫也。\n\n 　　夏，四月，【章：甲十六行本「月」下有「癸亥」二字；乙十一行本同；退齋校同。】樂成靖王黨薨。子哀王崇立，尋死，無子，國除。\n\n 　　五月，河內、陳留蝗。\n\n 　　南匈奴右溫禺犢王烏居戰畔出塞。〔賢曰：溫禺犢王名烏居戰。〕秋，七月，度遼將軍龐奮、越騎校尉馮柱追擊破之，徙其餘眾及諸降胡二萬餘人於安定、北地。〔安定郡，在雒陽西千七百里。北地郡，在雒陽西千一百里。〕\n\n 　　車師後部王涿鞮反，擊前王尉畢大，獲其妻子。〔「尉畢大」，西域傳作「尉卑大」。時戊己校尉索頵欲廢後部王涿鞮，涿鞮忿前王尉卑大賣己，因反，擊尉卑大。鞮，丁奚翻。〕\n\n 　　九月，京師蝗。\n\n 　　冬，十月，乙丑，北海王威以非敬王子，又侳誹謗，自殺。\n\n 　　十二月，辛亥，陳敬王羨薨。\n\n 　　丁巳，南宫宣室殿火。\n\n 　　護羌校尉貫友卒，以漢陽太守史充代之。充至，遂發湟中羌、胡出塞擊迷唐。迷唐迎敗充兵，〔敗，補邁翻。〕殺數百人。充坐徵，以代郡太守吳祉代之。\n\n 　　九年（丁酉、九七）\n\n 　　春，三月，庚辰，隴西地震。\n\n 　　癸巳，濟南安王康薨。〔諡法：好和不爭曰安；寬裕和平曰安。濟，子禮翻。〕\n\n 　　西域長史王林擊車師後王，斬之。〔後王涿鞮。〕\n\n 　　夏，四月，丁卯，封樂成王黨子巡為樂成王。\n\n 　　五月，封皇后父屯騎校尉陰綱為吳房侯，〔郡國志：吳房縣，屬汝南郡，有棠谿亭。左傳，房國，楚靈王所滅，又，楚昭王封吳王夫概於棠谿。地道記有吳城。吳房蓋合吳城、房國以名縣也。〕以特進就第。\n\n 　　六月，旱，蝗。\n\n 　　秋，八月，鮮卑寇肥如，遼東太守祭參沮敗，下獄死。〔賢曰：肥如縣，屬遼西郡。前書音義曰：肥子奔燕，封於此，今平州也。按祭肜傳：參守遼東，鮮卑入郡界，參坐沮敗，下獄死。蓋寇遼西之肥如，遂入遼東郡界也。沮，在呂翻。〕\n\n 　　閏月，辛巳，皇太后竇氏崩。初，梁貴人既死，〔事見四十六卷章帝建初八年。〕宮省事祕，莫有知帝為梁氏出者。無陰公主子梁扈遣從兄襢奏記三府，〔扈，梁松子也。帝母梁貴人，少失母，為伯母舞陰公主所養。從，才用翻。賢曰：襢，古禪字。〕以為「漢家舊典，崇貴母氏，而梁貴人親育聖躬，不蒙尊號，求得申議。」〔賢曰：求申理而議之也。〕太尉張酺言狀，帝感慟良久，曰：〔毛晃曰：良，頗也；良久，頗久也。或曰：良久，少久也。一曰：良，略也，聲輕，故轉略為良。慟，徒弄翻，大哭也，哀過也。〕「於君意若何﹖」酺請追上尊號，存錄諸舅。〔錄，采也，收拾也。〕帝從之。會貴人姊南陽樊調妻嫕〔嫕，音於計翻。考異曰：袁紀「嫕」皆作「憑」，今從皇后紀、梁竦傳。〕上書自訟曰：「妾父竦冤死牢獄，骸骨不掩；母氏年踰七十，及弟棠等遠在絕域，不知死生。願乞收竦朽骨，使母、弟得歸本郡。」帝引見嫕，乃知貴人枉歿之狀。三公上奏，「請依光武黜呂太后故事，〔事見四十五卷光武中元元年。按此事乃光武之失，而可引之為故典乎！〕貶竇太后尊號，不宜合葬先帝，百官亦多上言者。帝手詔曰：「竇氏雖不遵法度，而太后常自滅損。朕奉事十年，〔自嗣位至是十年。〕深惟大義：〔惟，思也。〕禮，臣子無貶尊上之文，恩不忍離，義不忍虧。按前世，上官太后亦無降黜，〔謂上官桀公子誅，不累及上官后也。事見二十二卷昭帝元鳳元年。〕其勿復議！」〔復，扶又翻。〕丙申，葬章德皇后。\n\n 　　燒唐【章：甲十六行本「唐」作「當」；乙十一行本同；熊校同。】羌迷唐率眾八千人寇隴西，脅塞內諸種羌合步騎三萬人擊破隴西兵，殺大夏長。〔大夏縣，屬隴西郡。宋白曰：今大夏縣屬河州。夏，戶雅翻。種，章勇翻。長，知兩翻。〕詔遣行征西將軍劉尚、越騎校尉趙世副之，〔以趙世副劉尚也。考異曰：西羌傳作「趙代」，今從帝紀。余謂唐太宗諱世民，賢註范史，偶檢點及此，遂改「世」為「代」耳。〕將漢兵、羌、胡共三萬人討之。尚屯狄道，世屯枹罕；〔狄道、枹罕二縣，皆屬隴西郡。宋白曰：狄道縣，屬蘭州；枹罕縣，河州治所。枹，音膚。〕尚遣司馬寇盱監諸郡兵，四面並會。〔監，古銜翻。〕迷唐懼，棄老弱，奔入臨洮南。〔奔入臨洮南山也。〕尚等追至高山，大破之，斬虜千餘人。迷唐引去，漢兵死傷亦多，不能復追，〔復，扶又翻。〕乃還。\n\n 　　九月，庚申，司徒劉方策免，自殺。\n\n 　　甲子，追尊梁貴人為皇太后，諡曰恭懷，追復喪制。冬，十月，乙酉，改葬梁太后及其姊大貴人于西陵。〔西陵，蓋以其地在敬陵之西，故稱西陵，猶薄太后陵在霸陵南，因謂之南陵也。賢曰：初，后葬有闕，故改葬。〕擢樊調為羽林左監。追封諡皇太后父竦為褒親愍侯，〔諡法：在國逢難曰愍。〕遣使迎其喪，葬於恭懷皇后陵旁。徵還竦妻子；封子棠為樂平侯，〔樂平，侯國，屬東郡，故清縣也，章帝更名。〕棠弟雍為乘氏侯，〔乘氏，侯國，屬濟陰郡，春秋之乘丘也。乘，繩證翻。〕雍弟翟為單父侯，〔單父，音善甫。〕位皆特進，賞賜以巨萬計，寵遇光於當世，梁氏自此盛矣。\n\n 　　清河王慶始取求上母宋貴人冢，〔宋貴人冢，在雒陽城北樊濯聚。上，時掌翻。〕帝許之，詔太官四時給祭具。慶垂涕曰：「生雖不獲供養，〔供，俱用翻。養，羊尚翻。〕終得奉祭祀，私願足矣！」欲求作祠堂，恐有自同恭懷梁后之嫌，遂不敢言，常泣向左右，以為沒齒之恨。〔齒，年也。〕後上言：「外祖母王年老，乞詣雒陽療疾，」於是詔宋氏悉歸京師，〔宋氏歸故郡，事見四十六卷章帝建初七年。〕除慶舅衍、俊、蓋、暹等皆為郎。\n\n 　　十一月，癸卯，以光祿勳河南呂蓋為司徒。\n\n 　　十二月，丙寅，司空張奮罷。壬申，以太僕韓稜為司空。\n\n 　　西域都護定遠侯班超遣掾甘英使大秦、條支，〔東觀記曰：以漢中郡南鄭縣之西鄉千戶封超為定遠侯。賢曰：定遠故城，在今洋州西鄉縣南。西域傳曰：自皮山西南經烏秅，涉懸度，歷罽賓，六十餘日，行至烏弋山離國，復西南，馬行百餘日，至條支。條支臨西海，海水曲環其南及東北三面，路絕，唯西北隅通陸道。大秦國，西漢之犁軒也，在西海西，其人民長大平正，有類中國，故謂之大 奏，今拂菻國是也。掾，俞絹翻。使，疏吏翻。〕窮西海，皆前世所不至，莫不備其風土，傳其珍怪焉。及安息西界，〔自條支轉北而東，馬行六十餘日，至安 息。〕臨大海，欲渡，船人謂英曰：「海水廣大，往來者逢善風，〔善風，謂順風也。〕三月乃得渡，若遇遲風，亦二歲者；故入海，人皆齎三歲糧，海中善使人思 土戀慕，數有死亡者。」〔數，所角翻。〕英乃止。\n\n 　　十年（戊戌、九八）\n\n 　　夏，五月，京師大水。\n\n 　　秋，七月，己巳，司空韓稜薨。八月，丙子，以太常太山巢堪為司空。\n\n 　　冬，十月，五州雨水。\n\n 　　 行征西將軍劉尚、越騎校尉趙世坐畏懦徵，下獄，免。謁者王信領尚營屯枹罕，謁者耿譚領世營屯白石。〔白石縣，本屬金城郡，時屬隴西郡。水經註：白石川水南 逕白石城西注灕水，水又逕白石縣故城南。闞駰曰：白石縣，在狄道縣西北二百八十五里。賢曰：白石山在今蘭州；或曰：河州鳳林縣，本漢白石縣，張駿改為永固，唐為烏州，後廢州置安昌縣，後又更名鳳林。杜佑曰：直道縣有白石山。〕譚乃設購賞，諸種頗來內附。迷唐恐，乃請降；信、譚遂受降罷兵。十二月，迷唐等帥種人詣闕貢獻。〔帥，讀曰率。種，章勇翻。〕\n\n 　　戊寅，梁節王暢薨。\n\n 　　初，居巢侯劉般薨，〔居巢縣，屬廬江郡。般，建初三年薨。〕子愷當嗣，稱父遺意，讓其弟憲，遁逃久之，有司奏絕愷國。肅宗美其義，特優假之，愷猶不出。積十餘歲，有司復奏之，〔復，扶又翻。〕侍中賈逵上書曰：「孔子稱『能以禮讓為國乎何有』。〔見論語。〕有司不原樂善之心〔樂，音洛。〕而繩以循常之法，懼非長克讓之風，成含弘之化也。」〔長，知兩翻。〕帝納之，下詔曰：「王法崇善，成人之美，其聽憲嗣爵；遭事之宜，後不得以為比。」乃徵愷，拜為郎。\n\n 　　南單于師子死，單于長之子檀立，為萬氏尸逐鞮單于。\n\n 　　十一年（己亥、九九）\n\n 　　夏，四月，丙寅，赦天下。\n\n 　　帝因朝會，召見諸儒，〔朝，直遙翻。見，賢遍翻。〕使中大夫魯丕與侍中賈逵、尚書令黃香等相難數會，〔難，乃旦翻。以經疑相難也；下同。〕帝善丕說，罷朝，特賜衣冠。丕因上疏曰：「臣聞說經者，傳先師之言，非從己出，不得相讓；相讓則道不明，若規矩權衡之不可枉也。〔賢曰：規，圓也。矩，方也。權，秤錘。衡，秤衡也。〕難者必明其據，說者務立其義，〔漢儒專門名家，各守師說，故發難者必明其師之說以為據；答難者亦必務立大義以申其師之說。〕浮華無用之言，不陳於前，故精思不勞而道術愈章。【章：明也。思，相吏翻。】法異者各令自說師法，博觀其義，無令芻蕘以言得罪，〔自比於芻蕘，謙也。蕘，如招翻。〕幽遠獨有遺失也。」\n\n 　　十二年（庚子、一○○）\n\n 　　夏，四月，戊辰，秭歸山崩。〔賢曰：秭歸縣，屬南郡，古之夔國，今歸州也。袁山松曰：屈原此縣人，既被流放，忽然蹔歸，其姊亦來，因名其地為秭歸。秭，亦姊也，音蔣兕翻。〕\n\n 　　秋，七月，辛亥朔，日有食之。\n\n 　　九月，戊午，太尉張酺免。丙寅，以大司農張禹為太尉。\n\n 　　燒當羌豪迷唐既入朝，其餘種人不滿二千，飢窘不立，〔不能自立也。種，章勇翻；下同。〕入居金城。帝令迷唐將其種人還大、小榆谷；迷唐以漢作河橋，〔即五年貫友所作之橋。〕兵來無常，故地不可復居，〔復，扶又翻；下同。〕辭以種人飢餓，不肯遠出。護羌校尉吳祉等多賜迷唐金帛，令糴穀市畜，〔畜，許又翻。〕促使出塞，種人更懷猜驚。是歲，迷唐復叛，脅將湟中諸胡寇鈔而去，〔鈔，楚交翻。〕王信、耿譚、吳祉皆坐徵。\n\n 　　十三年（辛丑、一○一）\n\n 　　秋，八月，己亥，北宮盛饌門閣火。〔盛饌門閣，御廚門閣也。晉書天文志曰：紫宮垣西南角外二星，內二星曰內廚，主六宮之內飲食，后妃、夫人與太子宴飲。東北維外六星，曰天廚，主盛饌。皇居則象於天極，故北宮有盛饌門閣。〕\n\n 　　 迷唐復還賜支河曲，將兵向塞。護羌校尉周鮪與金城太守侯霸〔金城郡在洛陽西二千八百里。鮪，于軌翻。〕及諸郡兵、屬國羌、胡合三萬人【章：甲十六行本 「人」下有「出塞」二字；乙十一行本同；孔本同；張校同；退齋校同。】至允川。〔水經註曰：允川去賜支河曲數十里，在大、小榆谷之西。〕侯霸擊破迷唐，種人瓦解，降丈六千餘口，〔種，章勇翻。降，戶江翻。〕分徙漢陽、安定、隴西。迷唐遂弱，遠踰賜支河首，依發羌居。〔發羌，羌之別種，或曰：唐之吐蕃即其後也。〕久也，病死，其子來降，戶不滿數十。\n\n 　　荆州雨水。\n\n 　　 冬，十一月，丙辰，詔曰：「幽、并、涼州戶口率少，〔幽州部涿郡、廣陽、代郡、上谷、漁陽、右北平、遼西、遼東、玄菟、樂浪等郡。并州部上黨、太原、上 郡、西河、五原、雲中、定襄、鴈門、朔方等郡。幽州大郡，戶猶十萬餘，唯玄菟戶一千五百二十四。并州大郡三萬餘，小郡不滿二千。涼州大郡不滿三萬，敦煌七 百四十八而已。少，詩沼翻。〕邊役眾劇，束脩良吏進仕路狹。〔束脩，謂束髮自脩者也。〕撫接夷狄，以人為本，其令緣邊郡口十萬以上，歲舉孝廉一人，不滿十萬，二歲舉一人，五萬以下，三歲舉一人。」\n\n 　　鮮卑寇右北平，〔右北平郡，在雒陽北二千三百里。〕遂人漁陽，漁陽太守擊破之。\n\n 　　戊辰，司徒呂蓋以老病致仕。\n\n 　　巫蠻許聖以郡收稅不均，怨恨，遂反；〔賢曰：巫縣，屬南郡，故城在今夔州巫山縣。〕辛卯，寇南郡。\n\n 　　十四年（壬寅、一○二）\n\n 　　春，安定降羌燒何種反，〔燒當與燒何各是一種。種，章勇翻；下同。〕郡兵擊滅之。時西海及大、小榆谷左右無復羌寇，〔水經：河水自東河曲逕西海郡南，又東逕允川而歷大、小榆谷北。復，扶又翻。〕隃麋相曹鳳上言：〔隃麋，侯國，屬右扶風。隃，言踰。麋，音眉。賢曰：隃麋故城，在今隴州洴陽縣東南。〕「自建武以來，西羌犯法者，常從燒當種起，所以然者，以其居大、小榆谷，土地肥美，有西海魚鹽之利，〔西海有允谷鹽池。〕阻大河以為固。又，近塞諸種，易以為非，〔易，以豉翻。〕難以攻伐，故能強大，常雄諸種，恃其拳勇，〔詩云：無拳無勇。毛萇註云：拳，力也。〕招誘羌、胡。今者衰困，黨援壞沮，〔誘，音酉。沮，在呂翻。〕亡逃棲竄，遠依發羌。臣愚以為宜及此時建復西海郡縣，〔建，立也。立策復置郡縣也。置西海郡見三十六卷平帝元始四年。〕規固二榆，〔規，圖也，謀也。〕廣設屯田，隔塞羌、胡交關之路，〔塞，悉則翻。〕遏絕狂狡窺欲之源。又殖穀富邊，省委輸之役，〔委，於偽翻。輸，舂遇翻。〕國家可以無西方之憂。」上從之，繕脩故西海郡，徙金城西部都尉以戌之，〔孟康曰：金城西部都尉府在金城縣。〕拜鳳為金城西部都尉，屯龍耆。〔賢曰：龍耆，即龍支也，今鄯州縣。宋白曰：鄯州龍支縣，本漢允吾縣地，敢縣西龍支堆為名。〕後增廣屯田，列屯夾河，合三十四部。其功垂立，會永初中，諸羌叛，乃罷。\n\n 　　三月，戊辰，臨辟雍饗射，赦天下。\n\n 　　夏，四月，遣使者督荊州兵萬餘人，分逆討巫蠻許聖等，大破之。聖等乞降，悉徙置江夏。〔晉、宋之荊州蠻，分居沔中西陽者，即巫蠻之餘種也。降，戶江翻。〕\n\n 　　陰皇后多勡忌，寵遇浸衰，數懷恚恨。〔數，所角翻。恚，衣避翻。〕后外祖母鄧朱，出入宮掖，有言后與朱共挾巫蠱道者；〔賢曰：巫師為蠱，故曰巫蠱。左傳註曰：蠱，惑也。〕帝使中常侍張慎與尚書陳褒案之，劾以大逆無道，〔劾，戶概翻，又戶得翻。〕朱二子奉、毅，后弟輔皆考死獄中。六月，辛卯，后坐廢，于遷桐宮，以憂死。父特進綱自殺，后弟軼、敞及朱家屬徙日南北景。〔日南郡，秦象郡也，武帝更名，在雒陽南喁三千四百里；比景縣屬焉。如淳曰：日中於頭上，景在己下，故名之。師古曰：日南，言其在日之南，所謂「開北戶以向日」者。軼，音逸。〕\n\n 　　秋，七月，壬子，常山殤王側薨，無子，立其兄防子侯章為常山王。〔房子縣屬常山國。〕\n\n 　　戊辰，司徒吕盖以老病致仕。\n\n 　　 班超久在絕域，〔超始出西域，見四十五卷明帝永平十六年。〕年老思土，上書乞歸曰：「臣不敢望到酒泉郡，但願生入玉門關。〔酒泉郡，在雒陽西四千七百里。 賢曰：玉門關，屬敦煌郡，今沙州也，去長安三千六百里，關在敦煌縣西北。酒泉郡，今肅州也，去長安二千八百五十里。〕謹遣子勇隨安息獻物入塞，及臣生在， 令勇目見中土。」朝廷久之未報，超妹曹大家〔超妹昭，嫁扶風曹壽，博學高才，有節行法度。〕帝數召入宮，令皇后諸貴人師事焉，號曰大家。〔家，今人相傳讀曰姑。又據皇后紀，沖帝母虞貴人，梁冀秉政，抑而不加爵號，但稱大家而已。則大家者，宮中相尊之稱也。〕上書曰：「蠻夷之性，悖逆侮老；」〔悖，蒲內翻，又蒲沒翻。〕而超旦暮入地，久不見代，恐開姦宄之原，生逆亂之心。而卿大夫咸懷一切，莫肯遠慮，如有卒暴，〔卒，讀曰猝；下同。〕超之氣力不能從心，便為上損國家累世之功，下棄忠臣竭力之用，誠可痛也！故超萬里歸誠，自陳苦急，延頸踰望，〔賢曰：踰，遙也，高祖踰謂黥布曰：何苦而反﹖余按前書，當作「隃」，讀曰遙，傳寫誤作「踰」。〕三年於今，未蒙省錄。〔省，悉景翻。〕妾竊聞古者十五受兵，六十還之，〔賢曰：周禮鄉大夫職曰：國中七尺以及六六十有五，皆征之。征，謂賦稅從征役也。韓詩外傳曰：二十行役，六十免役；與周禮國中同，即知一與周禮七尺同。禮，國中六十免役，野即六十有五，晚於國中五年。國中七尺從役，野六尺，即是野又早於國中五年。七尺，謂二千；六尺，即十五也。上言十五受兵，據野外為言；六十還之，據國中為說也。〕亦有休息，不任職也。〔任，音壬。〕故妾敢觸死為超求哀，伹超餘年，〔為，于偽翻。賢曰：伹，乞也。〕一得生還，復見闕庭，使國家勞遠之慮，西域無倉卒之憂，超得長蒙文王葬骨之恩，〔新序曰：周文王作靈臺，掘地得死人之骨，王曰：「更葬之！」吏曰：「此無主矣。」文王曰：「有天下者，天下之主也，有一國者，一國之主也；寡人固其主，及安求之主！」遂更葬之。天下皆曰：「文王賢矣，澤及朽骨，而況於人乎！」〕子方哀老之惠。」〔賢曰：田子方，魏文侯之師也，見君之老馬棄之，曰：「少盡其力，老而棄之，非仁也。」於是收而養之。〕帝感其言，乃徵超還。八月，超至雒陽，拜為射 聲校尉；九月，卒。〔考異曰：本傳稱超十二年上疏，十四年至雒陽。而妹昭上書曰：「延頸踰望，三年於今。」註引東觀記曰：「安息遣使獻大雀、師子，超遣子 勇隨入塞。」按帝紀：「十三年，安息國入貢」，袁紀載超書亦在十三年。今并置其書於此。袁絕又云「超到數月薨」，今從本傳。〕\n\n 　　超之被徵，〔被，皮義翻。〕以戊己校尉任尚代為都護。尚謂超曰：「君侯在外國三十餘年，而小人猥承君後，任重慮淺，宜有以誨之！」超曰：「年老失智。君數當大位，〔數，所角翻。〕豈班超所能及哉！必不得已，願進愚言：塞外吏士，本非孝子順孫，皆以罪過徙補邊屯；而蠻夷懷鳥獸之心，難養易敗。〔易，以豉翻。〕今君性嚴急，水清無大魚，察政不得下和，〔家語：孔子曰：水至清則無魚，人至察則無徒。〕宜蕩佚簡易，〔易，以豉翻。〕寬小過，總大綱而已。」超去，尚私謂所親曰：「我以班君當有奇策，今所言，平平耳。」尚後竟失邊和，如超所言。〔為任尚徵還、漢失西域張本。〕\n\n 　　初，太傅鄧禹嘗謂人曰：「吾將百萬之眾，未嘗妄殺一人，後世必有興者。」其子護羌校尉訓，有女曰綏，姓孝友，好書傳，〔好，呼到翻。傳，柱戀翻。〕常晝修婦業，暮誦經典，家人號曰「諸生」。叔父陔曰：「嘗聞活千人者子孫有封。兄訓為謁者，使修石臼河，歲活數千人，〔陔，柯開翻。石臼河事見四十六卷章帝建初三年。〕天道可信，家必蒙福。」綏後選入宮為貴人，恭肅小心，動有法度，承事陰后，接撫同列，常克己以下之，〔謂克去有己之私，不欲上人也。下，遐稼翻。〕雖宮人隸役，皆加恩借，〔既有以恩之，又假借以辭色。〕帝深嘉焉。嘗有疾，帝特令其母、兄弟入親醫藥，不限以日數，貴人辭曰：「宮禁至重，而使外舍久在內省，〔外舍，猶言外家；內省，猶言內禁也。〕上令陛下帝曰：「人皆以數入為榮，〔數，所角翻；下同。〕貴人反以為憂 邪！」每有讌會，諸姬競自修飾，貴人獨尚質素，其衣有與陰后同色者，即時解易，若並時進見，〔見，賢遍翻；下同〕則不敢正坐離立，〔賢曰：離，並也。禮記 曰：離坐離立。〕行則僂身自卑，〔僂，力主翻，俯也。〕帝每有所問，常逡巡後對，不敢先后言。〔先，悉薦翻。〕陰后短小，舉指【章：甲十六行本「指」作 「止」；乙十一行本同。】時失儀，左右掩口而笑，貴人獨愴然不樂，為之隱諱，若己之失。〔樂，音洛。為，于偽翻。〕帝知貴人勞心曲體，歎曰：「修德之勞，乃如是乎！」後陰后寵衰，貴人每當御見，〔御，進也。見，賢遍翻。〕輒辭以疾。時帝數失皇子，貴人憂繼嗣不廣，數選進才人以博帝意。〔西漢宮中爵號有美人、良人；若才人，蓋東都所置也。博，廣也。〕陰后見貴人德稱日盛，〔稱，尺證翻。〕深疾之；〔疾，與嫉同，勡也。〕帝嘗寢病，危甚，陰后密言：「我得意，不令鄧氏復有遺類！」〔復，扶又翻。〕貴人聞之，流涕言曰：「我竭誠盡心以事皇后，竟不為所祐。今我當從死，〔從，才用翻。〕上以報帝之恩，中以解宗族之禍，下不令陰氏有人豕之譏。」〔人豕，即人彘，事見十二卷惠帝元年。〕即欲飲藥。宮人趙玉者固禁止之，因詐言「屬有使來，〔屬，之欲翻，會也。使，疏吏翻。〕上疾已愈」，貴人乃止。明日，上果瘳。〔廖，丑留翻。〕及陰后之廢，貴人請救，不能得；帝欲以貴人為皇后，貴人愈稱疾篤，深自閉絕。冬，十月，辛卯，詔立貴人鄧氏為皇后；后辭讓，不得已，然後即位。郡國貢獻，悉令禁絕，〔漢郡國貢獻，進御之外，別上皇后宮。〕歲時但供紙墨而已。〔毛晃曰：楮籍不知所始，後漢蔡倫以魚網、木皮為紙，俗以為紙始於倫，非也。按前書外戚傳已有赫絷紙矣。墨，膠煤以為之。〕帝每欲官爵鄧氏，后輒哀請謙讓，故兄騭終帝世不過虎賁中郎將。〔騭，職日翻。賢曰：東觀記：「騭」作「踄」。〕\n\n 　　丁酉，司空巢堪罢免。\n\n 　　十一月，癸卯，以大司農沛國徐防為司空。防上疏，以為：「漢立博士十有四家，〔漢官儀曰：光武中興，恢弘稽古，易有施、孟、梁丘賀、京房，書有歐陽和伯、夏侯勝、建，詩有申公、轅固、韓嬰，春秋有嚴彭祖、顏安樂，禮有戴德、戴聖，凡十四博士。〕設甲乙之科〔前書，博士弟子，歲課甲科四十人為郎中，乙科二十人為太子舍人，丙科四十人為文學掌故。〕以勉勸學者。伏見太學試博士弟子，皆以意說，不修家法，〔賢曰：諸經為業，各自名家。〕私相容隱，開生姦路。每有策試，〔策，編簡也。策試，即射策也。漢書音義曰：作簡策難問，列置案上，在試者意投射，取而答之，謂之射策。〕輒興諍訟，〔諍，讀與爭同。〕論議紛錯，互相是非。孔子稱『述而不作』，〔論語。賢曰：祖述先聖之言，不自制作。〕又曰『吾猶及史之闕文』。〔亦見論語。賢曰：古者史官於書有所不知，則闕以待能者。孔子言少時猶及見古史官之闕文，今則無之，疾時多穿鑿也。〕今不依章句，妄生穿鑿，以遵師為非義，意說得理，〔意說者，創意而為之說。〕輕侮道術，浸以成俗，誠非詔書實選本意。改薄從忠，三代常道；〔賢曰：太史公曰：夏之政忠，忠之敝小人以野，故殷人承之以敬；敬之敝小人以鬼，故周人承之以文；文之敝小人以僿，故救僿莫若以忠。三王之道若循環，周而復始。僿，音西志翻。史記」僿」作「薄」。〕專精務本，儒學所先。〔先，悉薦翻。〕臣以為博士及甲乙策試，宜從其家章句，開五十難以試之，〔難，乃且翻。〕解釋多者為上策，引文明者為高說。若不依先師，義有相伐，〔賢曰：伐，謂相攻伐也〕皆正以為非。」上從之。\n\n 　　是歲，初封大長秋鄭眾為鄛鄉侯。〔賞珠竇憲功也，宦官封侯自此始。賢曰：說文曰：南陽郡棘陽縣有鄛鄉。鄛，音上交翻。〕\n\n 　　十五年（癸卯、一〇三）\n\n 　　夏，四月，甲子晦，日有食之。時帝遵肅宗故事，兄弟皆留京師，有司以日食陰盛，奏遣諸王就國。詔曰：「甲子之異，責由一人。諸王幼牦，早離顧復，〔詩小雅蓼莪之篇曰：「父兮生我，母兮鞠我，顧我復我，出入腹我。鄭氏箋曰：顧，旋視也；復，反覆也。離，力智翻。〕弱冠相育，〔冠，古玩翻。〕常有蓼莪、凱風之哀。〔詩小雅曰：蓼蓼者莪，匪莪伊蒿，哀哀父母，生我劬勞。又國風自南，吹彼棘心。棘心夭夭，母氏劬勞。蓼，力竹翻。〕選懦之恩，知非國典，且復宿留。」〔賢曰：選儒，慈戀不決之意也。懦，音人兗翻。復，扶又翻。宿，音秀。留，音溜。〕\n\n 　　秋，九月，壬午，車駕南巡，清河、濟北、河間三王並從。〔濟，子禮翻。從，才用翻。〕\n\n 　　四州雨水。\n\n 　　冬，十月，戊申，帝幸章陵；戊午，進幸雲夢。〔賢曰：雲夢，今安州縣也，即在雲夢澤人。〕時太尉張禹留守，〔守，手又翻。〕聞車駕當幸江陵，以為不宜冒險遠遊，驛馬上諫。〔上，時掌翻。〕詔報曰：「祠謁既訖，〔謂幸章陵，祠謁四親陵廟。〕當南禮大江；會得君奏，臨漢回輿而旋。」十一月，甲申，還宮。\n\n 　　嶺南舊貢生龍眼、荔枝，十里一置，五里一候，〔賢曰：交州記曰：龍眼、樹高于六丈，似荔支而小。廣州記曰：子似荔支而圓，七月熟。荔支，樹高五六丈，大如桂樹，實如雞子，甘而多汁，似安石榴；有甜醋者，至日禺中，翕然俱赤，即可食。置，調驛也。候，即堠也，立之道旁。荔，立計翻。〕晝夜傳送。〔傳，直戀翻。〕臨武長安汝南唐羌〔賢曰：臨武縣，屬桂陽郡，今郴州縣。嶺南入獻，道經臨武。長，知兩翻。〕上書曰：「臣聞上不以滋味為德，下不以貢膳為功。伏見交趾七郡〔交趾州部南海、蒼悟、鬱林、合浦、交趾、九真、日南七郡。〕獻生龍眼等，鳥驚風發；〔言其疾也。〕南州土地炎熱，惡蟲猛獸，不絕於路，至於觸犯死亡之害。死者不可復生，來者猶可救也。〔復，扶又翻；下同。〕此二物升殿，未必延年益壽。」帝下詔曰：「遠國珍羞，本以薦奉宗廟，〔宗廟之薦，各以其土之所有而致之，貴遠物也。〕苟有傷害，豈愛民之本，其敕太官復受獻﹗」\n\n 　　是歲，初令郡國以日北至按薄刑。〔時有司奏以為夏至則微陰起，靡草死，可以決小事，遂令以日北至按薄刑。賢曰：禮記月令曰：孟夏之月，靡草死，麥秋至，斷薄刑，決小罪。按五月一陰爻生，可以言微陰。今月令云孟夏，乃是純陽之月。此言夏至者，與月令不同。余按安帝永初元年，魯恭言自永元十五年，按薄刑改用孟夏，則夏至乃謂夏之初至。范史以日北至書之，其誤後人甚矣。〕\n\n 　　十六年（甲辰、一○四）\n\n 　　秋，七月，旱。\n\n 　　辛酉，司徒鲁恭免。\n\n 　　庚午，以光祿勳張酺為司徒；八月，己酉，酺薨。冬，十月，辛卯，以司空除防為司徒，大源臚陳寵為司空。〔臚，陵如翻。〕\n\n 　　十一月，己丑，帝行幸緱氏，登百岯山。〔緱氏縣，屬河南尹。賢曰：即柏岯山也，在洛州緱氏縣南。爾雅云：山一成曰岯。緱，工侯翻。岯，平眉翻。〕\n\n 　　北匈奴遣使稱臣貢敵，願和親，脩呼韓邪故約。帝以其舊禮不備，未許；而厚加賞賜，不答其使。\n\n 　　元興元年（乙巳、一○五）\n\n 　　春，高句驪王宮入遼東塞，寇略六縣。〔句驪至宮浸強，數犯邊。句，如字，又音駒。驪，力知翻。〕\n\n 　　夏，四月，庚午，赦天下，改元。\n\n 　　秋，九月，遼東太守耿夔擊高句驪，破之。\n\n 　　冬，十二月，辛未，帝崩于章德前殿。〔年二十七。〕初，帝失皇子，前後十數，後生者輒隱祕養於民間，群臣無知者。及帝崩，鄧皇后乃收皇子於民間。長子勝，有痼疾；〔痼，音固。痼疾，堅久之疾也。長，知兩翻。〕少子隆，生始百餘日，〔少，詩照翻。〕迎立以為皇太子，是夜，即皇帝位。〔廢長立幼，卒以不終，為群臣疑勝疾非痼、周章有異謀張本。〕尊皇后曰皇太后，太后臨朝。〔朝，直遙翻。〕是時新遭大憂，法禁未設，宮中亡大珠一篋；〔篋，詰協翻，竹笥也。〕太后令欲考問，必有不辜，〔考問則下之獄，辭所連及，必有無辜而被逮者。〕乃親閱宮人，觀察顏色，即時首服。〔首，式救翻。〕又，和帝幸人吉成，御者共枉吉成以巫蠱事，下掖庭考訊，辭證明白。〔幸人，常見幸於和帝者也。御者，即侍者。辭，謂告者之辭。證，謂證佐也。下，遐稼翻。〕太后以吉成先帝左右，待之有恩，平日尚無惡言，今反若此，不合人情；〔謂婦人之情，有寵則上僭而生譖愬。吉成在先帝之時，后待之以恩，尚未嘗挾寵而有惡言加於后，今帝已晏駕，太后臨朝，不應反為巫蠱。〕更自呼見實覈，果御者所為，〔實覈者，審考其實也。〕莫不歎服以為聖明。\n\n 　　北匈如重遣使詣敦煌貢獻，〔重，直用翻。敦，音屯。〕辭以國貪未能備禮，願請大使，當遣子入侍。〔賢曰：天子降大使至其國，即遣子隨大使入侍。〕太后亦不答其使，加賜而已。\n\n 　　雒陽令廣漢王渙，居身平正，能以明察發擿姦伏，〔擿，他狄翻。〕外行猛政，內懷慈仁。凡所平斷，〔斷，丁亂翻。〕人莫不悅服，京師以為有神，是歲卒官，〔卒于官也。卒，子恤翻。〕百姓市【張：「市」作「阋」。】道，莫不咨嗟流涕。渙喪西歸，道經弘農，民庶皆設槃案於路，〔以祭渙也，槃以盛祭物，案以陳槃，今野人之祭猶然。〕吏問其故，咸言：「平常持米到雒，為吏卒所鈔，〔賢曰：鈔，掠也。余謂此言鈔者，非至如盜賊之鈔掠，特不以道而侵取之，故曰鈔；音楚交翻。〕恆亡其半，〔恆，戶登翻。〕自王君在事，〔在事，謂在官當事也。〕不見侵枉，故來報恩。」雒陽民為立祠、作詩，每祭，輒弦歌而薦之。〔以所作詩被之弦歌也。為，于偽翻。〕太后詔曰：「夫忠良之吏，國家之所以為治也，〔治，直之翻。〕求之甚勤，得之至寡，今以渙子石為郎中，以勤勞勤。」 \n",
    "资治通鉴第四十九卷-汉纪四十一": "　　汉纪四十一　起柔兆敦牂，尽旃蒙单阏，凡十年。\n\n 　　孝殇皇帝〔諱隆，和帝少子也。諡法：短折不成曰殤。伏侯古今註曰：「隆」之字曰「盛」。〕\n\n 　　延平元年（丙午、一○六）\n\n 　　春，正月，辛卯，以太尉張禹為太傅，司徒徐防為太尉，參錄尚書事。太后以帝在襁褓，〔襁，居兩翻。褓，音保。〕欲令重臣居禁內。乃詔禹舍宮中，五日一歸府；每朝見，特贊，與三公絕席。〔特贊者，每朝見，贊拜者先獨贊禹名，既乃贊太尉名以下，禹火與三公同贊也。絕席者，朝位獨在百僚上，不與三公聯席也。朝，直遙翻。見，賢遍翻。〕\n\n 　　封皇兄勝為平原王。\n\n 　　癸卯，以光祿勳梁鮪為司徒。〔鮪，于軌翻。〕\n\n 　　三月，甲申，葬孝和皇帝于慎陵，〔賢曰：慎陵，在雒陽東南三十里。〕廟曰穆宗。\n\n 　　丙戌，清河王慶、濟北王壽、河間王開、常山王章始就國；〔濟，子禮翻。〕太后特加慶以殊禮。〔殊，異也，其禮異於諸王也。〕慶子祜，年十三，太后以帝幼弱，遠慮不虞，留祜與嫡母耿姬居清河邸。〔為帝崩立祜張本。〕耿姬，況之曾孫也；〔耿況以上谷從光武。〕祜母，犍為左姬也。〔犍，居言翻。〕\n\n 　　夏，四月，鮮卑寇漁陽，漁陽太守張顯率數百人出塞追之。兵馬掾嚴授諫曰：「前道險阻，賊勢難量，〔掾，俞絹翻。量，音良。〕宜且結營，先令輕騎偵視之。」顯意甚銳，怒，欲斬之，遂進兵。遇虜伏發，士卒悉走，唯授力戰，身被十創，手殺數人而死。〔緣邊郡曹有兵馬掾，掌兵馬。偵，丑鄭翻。創，初良翻。〕主簿衛福、功曹徐咸皆自投赴顯，俱沒於陳。〔陳，讀曰陣。〕\n\n 　　丙寅，以虎賁中郎將鄧騭　為車騎將軍、儀同三司。〔三司，三公也。晉職官志曰：儀同三司之名始此。騭，職日翻。〕騭弟黃門侍郎悝為虎賁中郎將，弘、閶皆侍中。〔悝，苦回翻。閶，齒良翻。〕\n\n 　　司空陈宠薨。\n\n 　　五月，辛卯，赦天下。\n\n 　　壬辰，河東垣山崩。〔賢曰：垣縣，今絳州縣也。〕\n\n 　　六月，丁未，以太常尹勤為司空。\n\n 　　郡国三十一雨水。\n\n 　　己未，太后詔減太官、導官、尚方、內署諸服御、珍膳、靡麗難成之物， 〔賢曰：太官令，周官也，秩千石，典天子御膳。導官，掌擇御米。導，擇也。尚方，掌作御刀劍諸器物；內署，掌內府衣物：令秩皆六百石。〕自非供陵廟，稻梁 米不得導擇，朝夕一肉飯而已。舊太官、湯官經用歲且二萬萬，自是裁數千萬。〔百官志：湯官丞，主酒，屬太官令。〕及郡國所貢，皆減其過半；悉斥賣上林鷹 犬；〔東部亦有上林苑，在雒陽西。斥，開也，棄也。〕離宮、別館儲峙米糒、薪炭，悉令省之。〔峙，丈里翻。糒，音備。〕\n\n 　　丁卯，詔免遣掖庭宮人及宗室沒入者皆為庶民。\n\n 　　秋，七月，庚寅，敕司隸校尉、部刺史曰：〔司隸校尉及諸州部刺史也。〕「間者郡國或有水災，妨害秋稼，朝廷惟咎，憂惶悼懼。〔惟，思也。咎，過也。〕而郡國欲獲豐穰虎飾之譽，遂覆蔽災害，〔覆，敷又翻。〕多張墾田，不揣流亡，〔揣，音初委翻。〕競增戶口，掩匿盜賊，令姦惡無懲，〔隱蔽盜賊，不以上聞，弗加誅討，使姦惡無所懲艾。〕署用非次，選舉乖宜，貪苛慘毒，延及平民。〔賢曰：平民，謂善人也。〕刺史垂頭塞耳，阿私下比，〔塞悉則翻。比，毗至翻。〕不畏于天，不愧于人。〔詩小雅何人斯之辭。〕假貸之恩，不可數恃，〔數，所角翻。〕自今以後，將糾其罰。二千不長吏其各實覈所傷害，為除田租芻槀。」〔長，知兩翻。為，于偽翻。〕\n\n 　　八月，辛卯，帝崩。〔年二歲。〕癸丑，殯于崇德前殿。〔賢曰：雒陽南宮有崇德殿。〕太后與兄車騎將軍騭、虎賁中郎將悝等定策禁中，〔悝，苦回翻。〕其夜，使騭持節以王青蓋車迎清河王子祜，〔賢曰：續漢志曰：皇太子、皇子，皆安車，朱班輪、青蓋、金華蚤。皇子為王，錫以乘之，故曰王青蓋車。皇孫則綠車。〕齋于殿中。皇太后御崇德殿，百官皆吉服陪位，〔賢曰：不可以凶事臨朝，改吉服也。〕引拜祜為長安侯。〔賢曰：不即立為天子而封侯者，不欲從微即登皇位。余謂先封侯者，用立孝宣帝故事也。〕乃下詔，以祜為孝和皇帝嗣，又作策命。有司讀策畢，太尉奉上璽綬，即皇帝位，〔上，時掌翻。璽，斯氏翻。綬，音受。〕太后猶臨朝。〔公羊傳曰：猶者，可止之辭。〕\n\n 　　诏告司隸校尉、河南尹、南陽太守曰：「每覽前代，外戚賓客濁亂奉公，〔言其挾勢恣橫，奉公之吏為所濁亂也。〕為民患苦，咎在執法怠懈，不輒行其罰故也。〔懈，古隘翻。〕今車騎將軍騭等雖懷敬順之志，而宗門廣大，姻戚不少，賓客姦猾，多干禁憲，〔賢曰：干，犯也。〕其明加檢敕，勿相容護。」自是親屬犯罪，無所假貸。\n\n 　　九月，六州大水。\n\n 　　丙寅，葬孝殤皇帝于康陵。〔賢曰：康陵，在慎陵塋中庚地。〕以連遭大水，【章：甲十六行本「水」作「憂」；乙十一行本同；孔本同；退齋校同。】百姓苦役，方中祕藏〔賢曰：方中，陵中也；冢藏之中，故言祕也。孔潁達曰：凡天子之葬，掘地為方壙，漢書謂之方中。方中之內，先累椁於其方中，南面為羨道，以蜃車載柩至壙，說而載以龍輴，從羨道而入，至方中，乃屬紼於棺之緘，從上而下棺，入於椁之中。方上，謂覆坑方石上。〕及諸工作事，減約十分居一。〔十分居一者，減其九分也。〕\n\n 　　乙亥，殞石于陳留。〔陳留郡，在雒陽東五百三十里。〕\n\n 　　詔以北地梁慬為西域副校尉。〔慬，音勤。校，戶教翻。〕慬行至河西，會西域諸國反，攻都護任尚於疏勒；尚上書求救，詔慬將河西四郡羌、胡五千騎馳赴之。慬未至而尚已得解，詔徵尚還，以騎都尉段禧為都護，西域長史趙博為騎都尉。禧、博守它乾城，〔班超為都護，居龜茲它乾城。〕城小，梁慬以為不可固，乃譎說龜茲王白霸，〔譎，古穴翻。說，輸芮翻。龜茲，音丘慈。〕欲入共保其城；白霸許之，吏民固諫，白霸不聽。慬既入，遣將急迎段禧、趙博，合軍八九千人。龜茲吏民並叛其王，而與溫宿、姑墨數萬兵反，共圍成，慬等出戰，大破之。連兵數月，胡眾敗走，乘勝追擊，凡斬首萬餘級，獲生口數千人，龜茲乃定。〔梁慬非不健鬭，然終不能定西域者，徒勇而無策略也。〕\n\n 　　冬，十月，四州大水，雨雹。〔雨，于具翻。〕\n\n 　　清河孝王慶病篤，上書求葬樊渥宋貴中冢旁。〔欲從其母也。〕十二月，甲子，王薨。\n\n 　　乙酉，罷魚龍曼延戲。〔武帝元封三年，作魚龍曼延戲，今罷之。曼，音萬。延，衍面翻。〕\n\n 　　尚書郎南陽樊準以儒風寖衰，上疏曰：「臣聞人君不可以不 學。光武皇帝受命中興，東西誅戰，不遑啟處，〔處，昌呂翻。〕然猶投戈講藝，〔藝，六藝也。〕息馬論道。明皇帝庶政萬機，無不簡心，〔朱子曰：簡，閱 也。〕而垂情古典，游意經藝，每饗射禮畢，正坐自講，諸儒並聽，四方欣欣。又多徵名儒，布在廊廟，每讌會則論難衎衎，〔賢曰：衎衎，和樂貌也。難，乃旦 翻。衎，苦旱翻，又苦汗翻。〕共求政化，期門、羽林介冑之之士，悉通孝經，〔期門，即虎賁士。〕化自聖躬，流及蠻荒，是以議者每稱盛時，咸言永平。今學者益少，〔少，詩沼翻。〕遠方尤甚，博士倚席不講，〔賢曰：禮記曰：凡侍坐於大司成者，遠間三席。又曰：若非飲食之客，則布席，席函丈。註云：謂講問客也。倚席，言不施講坐也。〕儒者競論浮麗，忘蹇蹇之忠，習諓諓之辭。〔賢曰：諓諓，諂言也，音踐。前書曰：昔秦穆公說諓諓之言。〕臣愚以為宜下明詔，博求幽隱，寵進儒雅，以俟聖上講習之期。」〔時安帝始年十三，故請求儒雅以俟講習。〕太后深納其言，詔：「公、卿、中二千石各舉隱士、大儒，務取高行，以勸後進，〔行，下孟翻。〕妙簡博士，〔妙，精也。簡，擇也　。〕必得其人。」\n\n 　　孝安皇帝上〔諱祜，肅宗孫也，父曰清河孝王慶。諡法：寬容和平曰安。伏侯古今註曰：「祜」之字曰「福」。〕\n\n 　　永初元年（丁未、一○七）\n\n 　　春，正月，癸酉朔，赦天下。\n\n 　　蜀郡徼外羌內屬。〔徼，吉弔翻；下同。〕\n\n 　　二月，丁卯，分清河國封帝弟常保為廣川王。〔廣川縣，屬信都國。賢曰：故城在今冀州棗強縣東北。〕\n\n 　　庚午，司徒梁鮪薨。\n\n 　　三月，癸酉，日有食之。\n\n 　　己卯，永昌徼外僬僥種夷陸類等舉種內附。〔永昌郡，在雒陽西七千二百六十里。僬僥國，人長不過二尺。徼，吉弔翻。僬，茲消翻。僥，倪幺翻。種，章勇翻。〕\n\n 　　甲申，葬清河孝王於廣丘，〔廣丘在清河厝縣，後更名甘陵。〕司空、宗正護喪事，儀比東海恭王。〔恭王葬見四十五卷明帝永平元年。考異曰：帝紀書「車騎將軍護葬」，今從傳。〕\n\n 　　自和帝之喪，鄧騭兄弟常居禁。騭不欲久在內，連求還第，太后許之。夏，四月，封太傅張禹、太尉徐防、司空尹勤、車騎將軍鄧騭，城門校尉鄧悝、虎賁中郎將鄧弘、黃門郎鄧閶皆為列侯，〔禹，安鄉侯；防，龍鄉侯；騭，上蔡侯；悝，葉侯；弘，西平侯；閶，西華侯。閶，音昌。考異曰：袁紀前作「閶」，後作「闓」，蓋誤。〕食吧各萬戶，騭以安策功增三千戶；騭及諸弟辭讓不獲，遂逃避使者，間關詣闕，〔賢曰：間關，猶崎嶇也。〕上疏自陳，至于五六，乃許之。\n\n 　　五月，甲戌，以長樂衛尉魯恭為司徒。〔樂，音洛。〕恭上言：「舊制立秋乃行薄刑，自永元十五年以來，改用孟夏。〔事見上卷。〕而刺史、太守因以盛夏徵召農民，拘對考驗，連滯無已；〔連，謂獄辭相連及也。滯，謂留滯不決也。〕上逆時氣，下傷農業。按月令『孟夏斷薄刑』者，謂其輕罪已正，〔謂已結正也。斷，丁亂翻；下同。〕不欲令久繫，故時斷之也。臣愚以為今孟夏之制，可從此令；其決獄案考，皆以立秋為斷。」又奏：「孝章皇帝欲助三正之微，定律著令，斷獄皆以冬至之前。〔事見四十七卷章帝元和三年。〕小吏不與國同心者，率【章：甲十六行本「率」下有「入」字；乙十一行本同；孔本同。】士月得死罪賊，不問曲直，便即格殺，雖有疑罪，不復讞正。〔復，扶又翻。讞，魚列翻，又魚戰翻，又魚蹇翻，議獄也。〕可令大辟之科，〔辟，毗亦翻。〕盡冬月乃斷。」朝廷皆從之。\n\n 　　丁丑，詔封北海王睦孫壽光侯普為北海王。〔和帝永元八年，北海王威自殺，今復紹封。壽光縣，本屬北海，後屬樂安國。〕\n\n 　　九真徼外、夜郎蠻夷，舉土內屬。\n\n 　　西域都護段禧等雖保龜茲，而道路隔塞，〔塞，悉則翻。〕檄書不通。公卿議者以為「西域阻遠，數有背叛，〔數，所角翻。背，薄妹翻。〕吏士屯田，其費無已。」六月，壬戌，罷西域都護，〔和帝永元三年，復置西域都護，今罷。〕遣騎都尉王弘發關中兵迎禧及梁慬、趙博、伊吾盧、柳中屯田吏士而還。\n\n 　　初，燒當羌豪東號之子麻奴隨父來降，〔東號降見四十七卷和帝永元元年。降，戶江翻。〕居于安定。時諸降羌布在郡縣，皆為吏民豪右所傜役，〔傜，使也。〕積以愁 怨。及王弘西迎段禧，發金城、隴西、漢陽羌數百千騎與俱，郡縣迫促發遣。群羌懼遠屯不還，行到酒泉，頗有散叛，諸郡各發兵邀遮，或覆其廬落；於是勒姐、當 煎大豪東岸等愈驚，遂同時奔潰。〔姐，音紫且翻，又音紫。〕麻奴兄弟因此與種人俱西出塞，【章：甲十六行本「塞」下有「先零別種」四字；乙十一行本同；孔 本同；張校同；退齋校同。】滇零與鍾羌諸種大為寇掠，斷隴道。〔零，音憐。續漢書曰：鍾羌九千餘戶，在隴西臨洮谷。隴道，隴坻之道也。種，章勇翻。斷，丁管翻。〕時羌歸附既久，無復器甲，或持竹竿木枝以代戈矛，或負板案以為楯，〔楯，食尹翻。〕或執銅鏡以象兵，〔銅鏡滝日，人遙望之以為兵也。〕郡縣畏懦不能制。丁卯，赦除諸羌相連結謀叛逆者罪。\n\n 　　秋，九月，庚午，太尉徐防以災異、寇賊策免。三公以災異免，自防始。辛未，司空尹勤以水雨漂流策免。\n\n 　　仲長統昌言曰：〔仲，姓也。商湯左相仲虺，周有仲山甫，舜十六相有仲堪、仲熊，周八士有仲突、仲忽。〕光武皇帝慍數世之失權，忿強臣之竊命，〔賢曰：昌，當也。慍，猶恨也。數世，謂元、成、哀、平。強臣，謂王莽。〕矯枉過直，政不任下，雖置三公，事歸臺閣。〔賢曰：臺閣，謂尚書。余謂三公 失職，非至光武時始然也，自武帝游宴後庭，用宦者處樞機，至於宣帝，專任恭、顯，而丞相、御史取充位。事歸臺閣，其所由夾者漸矣。〕自此以來，三公之職，備員而已；然政有不治，猶加譴責。而權移外戚之家，寵被近習之豎，〔被，皮義翻。〕親其黨類，用其私人，內充京師，外布州【章：甲十六行本「州」作「列」；乙十一行本同；孔本同。】郡，顛倒賢愚，貿易選舉，〔貿，音茂。〕疲駑守境，〔駑，音奴。駑駘，馬之下乘，以諭不才之吏。〕貪殘牧民，撓擾百姓，〔撓，音火高翻。〕忿怒四夷，招致乖叛，亂離斯瘼，〔用詩語。賢曰：瘼，病也。〕怨氣並作，陰陽失和，三光虧缺，怪異數至，〔數，所角翻。〕蟲螟食稼，水旱為災。此皆戚宦之臣所致然也，反以策讓三公，至於死、免，乃足為叫呼蒼天，號咷泣血者矣！〔放聲而哭曰號咷。號，戶刀翻。咷，徒刀翻。〕又，中世之選三公也，務於清愨謹慎，循常習故者，是乃婦女之檢柙，〔賢曰：檢柙，猶規矩也。揚子曰：蠢迪撿押。註云：撿押，猶隱括也。毛晃曰：撿押，檢束也，輔也，俗作「檢柙」，非。〕鄉曲之常人耳，惡足以居斯位邪！〔惡，音烏；下同。〕勢既如彼，選又如此，而欲望三公勳立於國家，績加於生民，不亦遠乎！昔文帝之於鄧通，可謂至愛，而猶展申徒嘉之志。〔事見十四卷文帝後二年。〕夫見任如此，則何患於左右小臣哉！至如近世，外戚、宦豎，請託不行，意氣不滿，立能陷人於不測之禍，惡可得彈正者哉！曩者任之重而責之輕，今者任之輕而責之重。光武奪三公之重，至今而加甚；不假后黨以權，數世而不行；蓋親疏之勢異也！〔賢曰：言光武奪三公重任，今奪更甚。光武不假后黨威權，數代遂不遵行，此為三公疏，后黨親故也。〕今人主誠專委三公，分任責成，而在位病民，〔病民，謂百姓受其害也。〕舉用失賢，百姓不安，爭訟不息，天地多變，人物多妖，〔妖，於驕翻。〕然後可以分此罪矣！\n\n 　　壬午，詔：「太僕少府減黃門鼓吹以補羽林士；〔漢官儀曰：黃門鼓吹，百四十五人。羽林左監主羽林八百人，右監主九百人。杜佑曰：漢代有黃門鼓吹，享宴食舉樂十三曲，與魏代鼓吹、長簫伎錄，並云絲竹合作，執節者歌。又建初錄云：務成、玄雲、遠期，皆騎吹曲，非鼓吹曲。此則列於殿庭者為鼓吹，今從行者為騎吹，二曲異也。孫權觀魏武軍作鼓吹而還，應是此鼓吹。魏、晉代給鼓吹甚輕，牙門督將五校，悉有鼓吹，齊、梁至陳則重矣。今代短簫鐃歌，亦謂之鼓吹。蔡邕曰：鼓吹，軍樂也，黃帝岐伯所作，以揚威武，勸士諷敵也。雍門周說孟嘗君鼓吹于不測之淵。說者云，鼓自一物，吹自竽籟之屬，非簫鼓合奏，別為一樂之名也。然則短簫鐃歌，此時未名鼓吹矣。宋白曰：鼓吹，據崔豹古今註，張騫使西域得摩訶兜勒一曲，李延年增之，分為二十八曲。梁置清商鼓吹令二人，唐又有鼓、金鉦、大鼓、長嗚歌、簫、笳、笛，合為鼓吹十二。按大享會，則設於縣外。〕貛馬非乘輿常所御者，皆減半食；〔賢曰：乘輿，所乘車輿也，不敢斥言尊者，故稱乘輿。見蔡邕獨斷。乘，繩證翻。〕諸所造作，非供宗廟園陵之用，皆且止。」\n\n 　　庚寅，以太傅張禹為太尉，太常周章為司空。\n\n 　　大長秋鄭眾、中常侍蔡倫等皆秉勢豫政，周章數進直言，〔數，所角翻。〕太后不能用。初，太后以平原王勝有痼疾，而貪殤帝孩抱，養為己子，故立焉。及殤帝崩，群臣以勝疾非痼，意咸歸之；太后以前不立勝，恐後為怨，乃迎帝而立之。周章以眾心不附，密謀閉宮門，誅鄧騭兄弟及鄭眾、蔡倫，劫尚書，廢太后於南宮，封帝為遠國王而立平原王。事覺，冬，十一月，丁亥，章自殺。\n\n 　　戊子，敕司隸校尉、冀、并二州刺史，「民訛言相驚，棄捐舊居，老弱相攜，窮困道路。其各敕所部長吏躬親曉喻：〔長，知兩翻。〕若欲歸本郡，在所為封長檄；不欲，勿強。」〔為，于偽翻。賢曰：封，謂印封之也。長檄，猶今長牒也。欲歸者，皆給以長牒為驗。強，音其兩翻。〕\n\n 　　十二月，乙卯，以潁川太守張敏為司空。\n\n 　　詔車騎將軍鄧騭、征西校尉任尚將五營及諸郡兵五萬人，〔五營，北軍五校營也。〕屯漢陽以備羌。〔考異曰：帝紀在六月。今從西羌傳。〕\n\n 　　是岁，郡国十八地震，四十一大水，二十八大风，雨雹。\n\n 　　鮮卑大人燕荔陽詣闕朝賀。太后賜燕荔陽王印綬、赤車、參駕，〔赤車者，帷裳衡軛皆赤。參駕者，駕三馬。燕，於賢翻。荔，力計翻。〕令止烏桓校尉所居甯城下，〔甯城，屬上谷郡。〕通胡市，因築南、北兩部質館。〔賢曰：築館以受降質。質，音致；下同。〕鮮卑吧落百二十部各遣入質。\n\n 　　二年（戊申、一○八）\n\n 　　春，正月，鄧騭至漢陽；諸郡兵未至，鍾羌數千人擊敗騭軍于冀西，〔冀縣之西也。敗，補邁翻。〕殺千餘人。梁慬還，至敦煌，〔自西域還也。敦，徒門翻。〕逆詔慬留為諸軍授。〔逆，迎也。〕慬至張掖，〔張掖郡，在雒陽西四千二百里。應邵曰：張掖者，言為國臂掖也。〕破諸羌萬餘人，其能脫者十二三；進至姑臧，羌大豪三百餘人詣慬降，並慰譬，遺還故地。\n\n 　　御史中丞樊準以郡國連年水旱，民多飢困，上疏：「請令太官、尚方、考功、上林池禦諸官，實減無事之物；〔賢曰：前書百官表：少府，掌山海、池澤之稅，屬官有太官、考工、尚方，上林中十池監。太官掌御膳飲食，考工主作器械，尚方主作刀劍。實減，謂實覆其數減之也。功，當作工。禦，偶許翻。〕五府調省中都官吏、京師作者。〔賢曰：五府，謂太傅、太尉、司徒、大將軍也。調，徵發也。省，減也。中都官吏，在京師之官吏也。作，謂營作者也。余按是時不拜大將軍，獨鄧騭為車騎將軍耳。調，徒弔翻。〕又，被災之郡， 百姓凋殘，恐非賑給所能勝贍，〔被，皮義翻。勝，音升。〕雖有其名，終無其實。可依征和元年故事，〔賢曰：武帝征和元年詔曰：「當今務在禁苛暴，止擅賦， 力本農桑，毋乏武備而已。」余據此乃征和四年詔也。征和元年，當有遣使慰安故事。〕遣使持節慰安，尤困乏者徙置荊、揚孰郡。〔孰，古熟字通。〕今雖有西屯之役，宜先東州之急。」〔西屯，謂討羌之師。東州，謂雒陽以東冀、兗諸州被水旱也。先，悉薦翻。〕太后從之，悉以公田賦與貧民，〔賦，布也。〕即擢準與議郎呂倉並守光祿大夫。二月，乙丑，遣準使冀州、倉使兗州稟貸，流民咸得蘇息。〔稟，給也。貸，施也。死而更生曰蘇。氣絕而復續曰息。〕\n\n 　　夏，旱。丙寅，皇太后幸雒陽寺〔賢曰：寺，官舍也。風俗通曰：寺，嗣也，理事之吏，嗣續於其中。〕及若盧獄〔前漢有若盧獄，屬少府。漢舊儀曰：主鞠將相大臣，東都初省，和帝永元九年復置。〕錄囚徒。雒陽有囚，實不殺人而被考自誣，羸困輿見，〔輿，箯輿也獄囚被掠委困者，以箯輿處之。師古曰：編竹木以為輿，形如今之食輿。見，賢遍翻。箯，音編。〕畏吏不敢言，將去，舉頭若欲自訴。太后察視覺之，即呼還問狀，具得枉實。〔得其見枉之實也。〕即時收雒陽令下獄抵罪。〔下，遐稼翻。〕行未還宮，澍雨大降。〔澍，音注，又殊遇翻，時雨也。〕\n\n 　　六月，京師及郡國四十大水，大風，雨雹。〔東觀記曰：雹大如芋魁、雞子，風拔樹發屋。雨，于具翻。〕\n\n 　　秋，七月，太白入北斗。〔晉書天文志：北斗七星，在太微北，七政之樞機，陰陽之元本也，故運乎中央而臨制四方，所以建四時而均五行也。天文志曰：太白入斗中，為貴相凶。〕\n\n 　　閏月，【章：甲十六行本「月」下有「辛丑」二字；乙十一行本同；退齋校同。】廣川王常保薨，無子，國除。\n\n 　　癸未，蜀郡徼外羌舉土內屬。〔東觀記曰：徼外羌薄申等八種舉眾降。儌，吉弔翻。〕\n\n 　　 冬，鄧騭使任尚及從事中郎河內司馬鈞率諸郡兵與滇零等數萬人戰于平襄，〔平襄縣，屬漢陽郡。賢曰：故襄戎邑。零，音憐。〕尚軍大敗，死者八千餘人，羌眾遂 大盛，朝廷不能制。湟中諸縣，粟石萬錢，百姓死亡不可勝數，而轉運難劇。〔劇，甚也。勝，音升。〕故左校令河南龐參〔將作大匠屬官有左、右校令各一人，秩 六百石；左校令掌左工徒，右校令掌右工徒。校，戶教翻。龐，皮江翻。〕先坐法輸作若盧，使其子俊上書曰：「方今西州流民擾動，而徵發不絕，水潦不休，地力 不復，〔賢曰：言其耗損，不復於舊。〕重之以大軍，〔重，直用翻。〕疲之以遠戌，農功消於轉運，資財竭於徵發，田疇不得墾闢，禾稼不得收入，搏手困窮，〔賢曰：兩手相搏，言無計也。〕無望來秋，百姓力屈，不復堪命。〔復，扶又翻。〕臣愚以為萬里運糧，遠就羌戎，不若總兵養眾，以待其疲。車騎將軍騭宜且振旅，〔傳曰：三年而治兵，入而表振旅。書曰：班師振旅。振，整也，整眾而還也。〕留征西校尉任尚，使督涼州士民轉居三輔，〔參建棄涼州之議，發於此書。〕休傜役以助其時，止煩賦以益其財，令男得耕種，女得織霱，〔賢曰：霱，音如深翻。杜預註左傳云：織霱，織繒布也。字釋云：霱機縷也，又如沁翻。〕然後畜精銳，乘懈沮，出其不意，攻其不備，則邊民之仇報，奔北之恥雪矣。」〔懈，古隘翻。沮，在呂翻。〕書奏，會樊準上疏薦參，太后即擢參於徒中，召拜謁者，使西督三輔諸軍屯。十一月，辛酉，詔鄧騭還師，留任尚屯漢陽為諸軍節度。遣使迎拜騭為大將軍。既至，使大鴻臚親迎，中常侍郊勞，〔臚，陵如翻。勞，力到翻。〕王、　主以下候望於道，寵靈顯赫，光震都鄙。〔王、主，諸王及諸公主也。鄧騭西征，無功而還，當引罪求自貶以謝天下，據勢持權，冒受榮寵，於心安乎！君子是以知其不終也。〕\n\n 　　滇零自稱天子，於北地招集武都參狼、〔羌居武都者為參狼種。參，所簪翻。〕上郡、西河諸雜種羌斷隴道，寇鈔三輔，〔斷，丁管翻。鈔，楚交翻。〕南入益州，殺漢中太守董炳。梁慬受詔當屯金城，聞羌寇三輔，即引兵走擊，轉戰武功、美陽間，〔武功、美陽二縣，屬扶風。〕連破走之，羌稍退散。\n\n 　　十二月，廣漢塞外參狼羌降。〔此與武都參狼同種，而分居廣漢塞外者也。〕\n\n 　　是岁，郡国十二地震。\n\n 　　三年（己酉、一○九）\n\n 　　春，正月，庚子，皇帝加元服，赦天下。\n\n 　　遣騎都尉任仁督諸郡屯兵救三輔。仁戰數不利，〔數，所角翻。〕當煎、勒姐羌攻沒破羌縣，〔破羌縣，屬金城縣「郡」。〕鍾羌政沒臨洮縣，執隴西南部都尉。〔臨洮縣，隴西南部都尉治所。洮，土刀翻。〕\n\n 　　三月，京師大饑，民相食。壬辰，公卿詣闕謝；詔「務思變復以助不逮。」〔變，改也；改過以復於善也。〕\n\n 　　壬寅，司徒魯恭罷。恭再在公位，〔和帝永元十二年，恭代呂蓋為司徒；永初元年，復代梁鮪為司徒。〕選辟高第至列卿、郡守者數十人，〔此謂恭府掾屬之高第也。守，手又翻。〕而門下耆生〔耆，老也。〕或不蒙薦舉，至有怨望者。恭聞之，曰：「學之不講，是吾憂也，〔論語載孔子之言。〕諸生不有鄉舉者乎！」〔賢曰：言人患學之不習耳，若能究習，自有鄉里之舉，豈要待三公之辟乎！〕終無所言，亦不借之議論。學者受業，必窮核問難，〔難，乃旦翻。〕道成，然後謝遣之。學者曰：「魯公謝與議論，不可虛得。」\n\n 　　夏，四月，丙寅，以大鴻臚九江夏勤為司徒。\n\n 　　三公以國用未足，奏令吏民入錢穀得為關內侯、虎賁、羽林郎、五官、大夫、官府吏、緹騎、營士各有差。〔五官，亦郎也。大夫，光祿、太中、中散、諫議大夫也。官府吏，給事諸官府者。賢曰：續漢志曰：執金吾，緹騎二百人。緹，赤黃色。營士，謂五校營士也。緹，丁禮翻，又丁奚翻。〕\n\n 　　甲申，清河愍王虎威薨，無子。五月，丙申，封樂安王寵子延平為清河王，奉孝王後。\n\n 　　六月，漁陽烏桓與右北平胡千餘寇代郡、上谷。〔考異曰：紀有涿郡，傳無之。今從傳。〕\n\n 　　漢人韓琮隨匈奴南單于入朝，〔漢人與匈奴錯居，韓琮因事南單于。琮，徂宗翻。〕既還，說南單于云：〔說，式芮翻。〕「關東水潦，人民飢餓死盡，可擊也。」單于信其言，遂反。\n\n 　　秋，七月，海賊張伯路等寇演海九郡，殺二千石、令、長；〔長，知兩翻。〕遣侍御史巴郡龐雄督州郡兵擊之，伯路等乞降，尋復屯聚。〔復，扶又翻。〕\n\n 　　九月，鴈門烏桓率眾王無何允與鮮卑大人丘倫等及南匈奴骨都【章：甲十六行本「都」下有「侯」字；乙十一行本同；孔本同；張校同；退齋校同。】合七千騎寇五原，與太守戰于高渠谷，〔賢曰：東觀記：戰九原高梁谷。「渠」、「梁」相類，必有誤。〕漢兵大敗。\n\n 　　南單于圍中郎將耿种於美稷。〔使匈奴中郎將也。种，音沖。〕冬十一月，以大司農陳國何熙行車騎將軍事，中郎將龐雄為副，將五營及邊郡兵二萬餘人，又詔遼東太守耿夔率鮮卑及諸郡【章：甲十六行本「郡」下有「兵」字；乙十一行本同；孔本同；張校同；退齋校同。】共擊之。以梁慬行度遼將軍事。雄、夔擊南匈奴薁鞬日逐王，破之。〔薁，於六翻。鞬，居言翻。〕\n\n 　　十二月，辛酉，郡國九地震。\n\n 　　乙亥，有星孛于天苑。〔晉書天文志：天苑十六星在昴、畢南，天子之苑囿，養獸之所也。孛，蒲內翻。〕\n\n 　　太后以陰陽不和，軍旅數興，〔數，所角翻。〕詔歲終饗遣衛士勿設戲作樂，〔西都之制，歲盡，衛卒交代，以臨饗罷遣之。續漢志曰：饗遣故衛士儀：百官會，位定，謁者持節引故衛士入自端門，衛司馬執幡鉦護行。行定，侍御史持節慰勞，以詔恩問所疾苦，受其章奏所欲言。畢，饗賜作樂，觀以角抵。樂闋，罷遣，勸以農桑。〕減逐疫侲子之半。〔賢曰：侲子，逐疫之人也，音振。薛綜註西京賦云：侲之言善也，善，童幼子也。續漢書曰：大儺，選中黃門子弟年十歲以上、十二以下百二十人為侲子，皆赤幘阜製，執大飈。〕\n\n 　　四年（庚戊、一一○）\n\n 　　春，正月，元會，徹樂，不陳充庭車。〔賢曰：每大朝會，必陳乘輿法物車輦於庭，以年饑，故不陳。〕\n\n 　　鄧騭在位，頗能推進賢士，薦何熙、李郃等列於朝廷，〔郃，曷閣翻。〕又辟弘農楊震、巴郡陳禪等置之幕府，天下稱之。震孤貧好學，明歐陽尚書，通達博覽，諸儒為之語曰：「關西孔子楊伯起。」〔楊震，字伯起，居弘農，在函谷關之西。〕教授二十餘年，不答州郡禮命，〔禮，謂延聘之禮。命，謂辟置之命。〕眾人謂之晚暮，〔謂歲月已老而出仕遲也。〕而震志愈篤。騭聞而辟之，時震年已五十餘，累遷荊州刺史、東萊太守。〔郡國志：東萊郡，在雒陽東三千一百二十八里。〕當之郡，道經昌邑，〔昌邑縣，屬山陽郡。賢曰：昌邑故城在今兗州金鄉縣西北。〕故所舉荊州茂才王密為昌邑令，夜懷金十斤以遺 震。〔遺，于季翻；下同。〕震曰：「故人知君，君不知故人，何木﹖」密曰：「暮夜無知者。」震曰：「天知，地知，我知，子知，何謂無知者！」密愧而出。後 轉涿郡太守，〔郡國志：涿郡，在雒陽東北千八百里。〕性公廉，子孫常蔬食、步行；〔食不魚肉，行不車騎也。〕故舊或欲令為開產業，〔為，于偽翻。〕震不肯，曰：「使後世稱為清白吏子孫，以此遺之，不亦厚乎！」\n\n 　　張伯路復攻郡縣，殺守令。〔復，扶又翻；下同。〕黨眾浸盛；詔遣御史中丞王宗持節發幽、背諸郡兵，合數萬人，徵宛陵令扶風法雄為青州刺史，〔宛陵縣，屬河南尹。法，姓也。齊襄王法章之後，秦滅齊，子孫不敢稱田姓，故以法為氏。〕與宗并力討之。\n\n 　　南單于圍耿种數月，梁慬、耿夔擊斬其別將於屬國故城，〔班志：西河美稷縣，屬國都尉治，故城蓋在美稷縣界。將，即亮翻；下同。〕單于自將迎戰，慬等復破之，單于遂引還虎澤。〔班志：西河郡穀羅縣，虎澤在西北。師古避唐諱，以「虎」為「武」。〕\n\n 　　丙午，詔減百官及州郡縣奉各有差。〔奉，讀曰俸。〕\n\n 　　二月，南匈奴寇常山。\n\n 　　滇零遣兵寇褒中，〔褒中縣，屬漢中郡，古褒國也。賢曰：今梁州褒城縣。〕漢中太守鄭勤移屯褒中。\n\n 　　任尚軍久出無功，民廢農桑，乃詔尚將吏民，【章：甲十六行本「民」作「兵」；乙十一行本石。】還屯長安，罷遣南陽潁川、汝南吏士。\n\n 　　乙丑，初置京兆虎牙都尉於長安，扶風都尉於雍，如西京三輔都尉故事。〔賢曰：漢官儀；京兆虎牙、扶風都尉，以涼州近羌，數犯三輔，將兵衛護園陵。扶風都尉居雍，故俗人稱雍營。西京三輔，京兆有京輔都尉，馮翊有左輔都尉，扶風有右輔都尉。〕\n\n 　　謁者龐參說鄧騭，〔說，輸芮翻。〕「徙邊郡不能自存者入居三輔」，騭然之，欲棄涼州，并力北邊。乃會公卿集議，騭曰：「譬若衣敗壞，日以相補，猶有所完，〔懷，音怪。〕若不如此，將兩無所保。」【章：甲十六行本「保」下有「公卿皆以為然」六字；乙十一行本同；孔本同；張校同；退齋校同。】郎中陳國虞詡言於太尉張禹曰：「若大將軍之策，不可者三：先帝開拓土字，劬勞後定，而今憚小費，舉而棄之，此不可一也。涼州既棄，即以三輔為塞，〔隴西、安定、北地，皆涼州所部。涼州既棄，則三輔為極邊。〕則園陵單外，此不可二也。喭曰：『關西出將，關東出相。』〔賢曰：說文：喭，傳言也。前書，秦、漢以來，山西出將，山東出相。秦時，郿白起，頻陽王翦；漢興，義渠公孫賀、傅介子，成紀李廣、李察，上邽趙充國，狄道辛武賢，皆名將也。丞相則蕭、曹、魏、邴、韋、平、孔、翟之類也。〕烈士武臣，多出涼州，土風壯猛，便習兵事。今羌、胡所以不敢入據三輔為心腹之害者，以涼州在後故也。涼州士民所以推鋒執銳，蒙矢石於行陳，〔行，戶剛翻。陳，讀曰陣。〕父死於前，子戰於後，無反顧之心者，為臣屬於漢故也。〔為，于偽翻。〕今推而捐之，〔推，通回翻。〕割而棄之，民庶安土重遷，必引領而怨曰：『中國棄我於夷狄！』雖赴義從善之人，不能無恨。如卒然起謀，〔卒，讀曰猝。〕因天下之饑敝，乘海內之虛弱，豪雄相聚，量材立帥，〔量，音良。帥，所類翻。〕驅氐、羌以為前鋒，席卷而東，雖賁、育為卒，太公為將，〔賁，音奔。將，即亮翻。〕猶恐不足當禦；如此，則函谷以西，園陵舊京非復漢有，〔復，扶又翻。〕此不可三也。〔是後北宮伯玉、王國、閻忠、馬騰、韓遂之變，卒如詡言。賢曰：席卷，言無餘也。前書曰：雲徹席卷，後無餘災也。余謂席卷者，言其勢便易也。〕議者喻以補衣猶有所完，詡死其疽食侵淫而無限極也！」〔賢曰：疽，癰瘡也。余謂食者，言其侵食肌肉也。考異曰：龐參虞詡傳皆云，「四年，羌轉盛，故有棄涼州之畫，又干說鄧騭，」則是騭未以喪罷以前明矣。而虞詡傳中言「詡辟太尉李脩府為郎中，說李脩，」脩以五年正月方自光祿勳拜太尉。按袁紀，「四年春匈奴寇常山」下載「騭欲棄涼州，詡說太尉張禹」，又其言語小異於范書，此近得實，今從之。〕禹曰：「吾意不及此，微子之言，幾敗國事！」〔微，無也。幾，居希翻。〕詡因說禹：「收羅涼土豪桀，〔說，輸芮翻。〕引其牧守子弟於朝，〔守，式又翻。朝，直遙翻。〕令諸府各辟數人，外以勸厲答其功勤，內以拘致防其邪計。」禹善其言，更集四府，皆從詡議。於是辟西州豪桀為掾屬，拜牧守、長吏子弟為郎，以安慰之。〔掾，俞絹翻。長，知兩翻；下同。〕\n\n 　　鄧騭由是惡詡，欲以吏法中傷之。〔惡，烏路翻。中，竹仲翻。〕會朝歌賊甯季等數千人攻殺長吏，屯聚連年，州郡不能禁，乃以詡為朝歌長。〔朝歌縣，屬河內郡。賢曰：朝歌故城，在今衛州衛縣西。〕故舊皆弔之，〔謂其將得罪也。〕詡笑曰：「事不避難，臣之職也。不遇槃根錯節，無以別利器，〔以斤斧自喻也。別，彼列翻。〕此乃吾立功之秋也！」始到，謁河內太守馬稜。稜曰：「君儒者，當謀謨廟堂，乃在朝歌，甚為君憂之！」〔為，于偽翻。〕詡曰：「此賊犬羊相聚，以求溫飽耳，願明府不以為憂！」稜曰：「何以言之﹖」詡曰：「朝歌者，韓、魏之郊，〔賢曰：韓界上黨，魏界河內，相接太行，故云郊也。〕背太行，〔背，蒲妹翻。行，戶剛翻。〕臨黃河，去敖倉不過百里，而青、冀之民流亡萬數，賊不知開倉招眾，劫庫兵，守成皋，斷天下右臂，〔賢曰：右臂，喻要便也。余謂右臂之說祖張儀，見三卷周赧王四年。斷，丁管翻。〕此不足憂也。今其眾新盛，難與爭鋒；兵不厭權，願寬假轡策，勿令有所拘閡而已。」〔詡欲用度外之人以制群盜，恐邵守循常襲故，以文法繩之，故先以此言於稜。賢曰：閡，與礙同。〕及到官，設三科以募求壯士，自掾史以下各舉所知，〔百官志：縣有廷掾，猶郡之五官掾也，監鄉部，春夏為勸農掾，秋冬為制度掾。史則有獄史、佐史、斗食、令史、掾史、幹小史。〕其攻劫者為上，傷人偷盜者次之，不事家業者為下，收得百餘人。詡為饗會，悉貰其罪，〔此三等人皆惡少年負宿罪者也，悉貰之，使入賊為間。為，于偽翻。貰，始制翻。〕使入賊中誘令劫掠，乃伏兵以待之，遂殺賊數百人。〔誘賊出劫掠而伏兵殺之。誘，音酉。〕又潛遣貧人能縫者傭作賊衣，以采線縫其裙，有出市里者，吏輒禽之。賊由是駭散，咸稱神明，縣境皆平。\n\n 　　三月，何熙軍到五原曼柏，暴疾，不能進；遣龐雄與梁慬、耿种將步騎萬六千人攻虎澤，連營稍前。單于見諸軍並進，大恐怖，〔怖，普布翻。〕顧讓韓琮曰：「汝言漢人死盡，今是何等人也！」〔賢曰：顧，反也。讓，責也。反顧責韓琮也。〕乃遣使乞降，許之。單于脫帽徒跣，對龐雄等拜陳，道死罪。〔自陳謝罪，言當死也。〕於是赦之，遇待如初，乃還所鈔漢民男女〔鈔，楚交翻。〕及羌所略轉賣入匈奴中者合萬餘人。會熙卒，即拜梁慬為度遼將軍。龐雄還，為大鴻臚。\n\n 　　先零羌復寇褒中，〔復，扶又翻；下同。〕鄭勤欲擊之，主簿段崇諫，以為「虜乘勝，鋒不可當，宜堅守待之。」勤不從，出戰，大敗，死者三千餘人，段崇及門下史王宗、原展〔周原伯之後有原莊公。又晉卿先軫邑於原，子孫以為氏。又孔子弟子有原憲。〕以身扞刃，與勤俱死。〔郡門下有掾有史。〕徒【張：「徒」一脫「於是」二字。】金城郡居襄武。〔襄武縣，屬隴西郡。賢曰：今渭州縣。〕\n\n 　　戊子，杜陵园火。〔宣帝陵园也。〕\n\n 　　癸巳，郡国九地震。\n\n 　　夏，四月，六州蝗。〔東觀記曰：司隸、豫、兗、徐、青、冀六州。〕\n\n 　　丁丑，赦天下。\n\n 　　王宗、法雄與張伯路連戰，破走之。會赦到，〔赦書到也。〕賊以軍未解甲，不敢歸降。〔降，戶江翻。〕王宗召刺史太守共議，〔刺史，青州刺史；太守，青州所部諸郡太守。〕皆以為當遂擊之，法雄曰：「不然。兵凶器，戰危事，〔賢曰：史記范蠡之辭。〕勇不可恃，勝不可必。賊若乘船浮海，深入遠島，〔島，都老翻。水中有山曰島。〕攻之未易也。〔易，以豉翻。〕及有赦令，可且罷兵以慰誘其心，勢必解散，然後圖之，可不戰而定也。」宗善其言，即罷兵。賊聞，大喜，乃還所略人；而東萊郡兵獨未解甲，賊復驚恐，遁走遼東，止海島上。〔果如法雄之言。〕\n\n 　　秋，七月，乙酉，三郡大水。\n\n 　　騎都尉任與羌戰累敗，而兵士放縱，檻車徵詣廷尉，死。護羌校尉段禧卒，復以前校尉侯霸代之，移居張掖。〔永初二年，侯霸以眾羌反叛免。護羌校尉時居狄道。按水經註，羌水出湟中西南山下，逕護羌城東，故護羌校尉治，又東逕臨羌城西。護羌校尉蓋治金城郡臨羌縣界也。然宣帝置護羌校尉，本治金城令居，東都定河、隴之後，護羌校尉治安夷縣，既而自安夷徙臨羌。侯霸先居隴西狄道，以羌叛而臨羌不可居也；今移居張掖，以隴西殘破，復渡河而西。〕\n\n 　　九月，甲申，益州郡地震。〔賢曰：益州郡故城，在今昆州晉寧縣。〕\n\n 　　皇太后母新野君病，〔續漢志曰：婦人封君，儀比公主，油鞬軿車，帶綬，以采組為緄帶，各如其綬色，黃金辟邪加其首為帶。〕太后幸其第，連日宿止；三公上表固爭，乃還宮。冬，十月，甲戌，新野君薨，使司空護喪事，儀比東海恭王。〔恭王，事見四十四卷明帝永平元年。〕鄧騭等乞身行服，太后欲不許，以問曹大家，大家上疏曰：「妾聞謙讓之風，德莫大焉。今四舅深執忠孝，引身自退，〔賢曰：四舅，謂騭、悝、弘、閶也。〕而以方垂未靜，拒而不許，如後有毫毛加於今日，誠恐推讓之名不可再得。」〔賢曰：謂有纖微之過，則推讓之美失也。〕太后乃許之。及服除，詔騭復還輔朝政，〔朝，直遙翻。〕更授前封，〔帝即阼之初，封騭、悝、弘、閶，皆辭不受。〕騭等叩頭固讓，乃止。於是並奉朝請，位次三公卜，特進。侯上，〔賢曰：在特進及侯之上。請，才性翻，又如字。〕其有大議，乃詣朝堂，與公卿參謀。\n\n 　　太后詔陰后家屬皆歸故郡，〔陰后家南徙事見上卷和帝永元十四年。歸故郡，歸南陽也。〕還其資財五百餘萬。\n\n 　　五年（辛亥、一一一）\n\n 　　春，正月，庚辰朔，日有食之。\n\n 　　丙戌，郡国十地震。\n\n 　　己丑，太尉張禹免。甲申，以光祿勳潁川李脩為太尉。\n\n 　　先零羌寇河東，至河內，〔零，音憐。〕百姓相驚，多南奔渡河，使北軍中候朱寵將五營士屯孟津，〔北軍中候，掌監屯騎、越騎、步兵、長少、射聲五營。續漢志曰：舊有中壘校尉，領軍營壘之事；中興，省中壘，但置中候以監五營。洪氏隸釋曰：按祝睦後碑書為「北軍軍中候」，則知此亦省文耳。〕詔魏郡、趙國、常山、中山繕作塢候六百一十六所。〔郡國四，皆屬冀州。懼羌自河東、河內北入冀州界，故作塢候以備之。〕羌既轉盛，而緣邊二千石、令、長多內郡人，並無守戰意，皆爭上徙郡縣以避 寇難。〔長，知兩翻。上，時掌翻。〕三月，詔隴西徙襄武，〔隴西郡，本治狄道。考異曰：上云「金城徙襄武」，紀傳皆然。或者二郡皆寄治於襄武歟！〕安定徙 美陽，北地徙池陽，上郡治【章：甲十六行本「治」作「徙」；乙十一行本同。】衙。〔賢曰：安定郡，今沍州也。美陽故城，在今武功縣北。北地郡，今寧州。池 陽縣故城，在今涇陽縣北。上郡，今綏州也。衙縣故城，在今同州白水縣東北。左傳秦、晉戰于彭衙，即此也。余按郡國志，美陽縣，屬扶風；池陽、衙二縣，屬馮 翊。衙，音牙。〕百姓戀土，不樂去舊，〔樂，音洛。〕遂乃刈其禾稼，發徹室屋，夷營壁，破積聚。〔積，子賜翻。聚，慈喻翻。〕時連旱蝗饑荒，而驅慂劫掠， 流離分散，隨道死亡，或棄捐老羽，或為人僕妾，喪其太半。〔慂，與蹙同。喪，息浪翻。〕復以任尚為侍御史，擊羌於上黨羊頭山，破之；〔賢曰：羊頭山，在上黨郡穀遠縣。復，扶又翻；下同。〕乃罷孟津屯。\n\n 　　夫餘王寇樂浪。〔夫餘為寇始此。夫，音扶。樂浪，音洛琅。〕高句驪王宮與濊貊寇玄菟。〔句，如字，又音駒。驪，力知翻。濊，音穢。貊，莫百翻。菟，同都翻。〕\n\n 　　夏，閏四月，丁酉，赦涼州、河西四郡。\n\n 　　海賊張伯路復寇東萊，青州刺史法雄擊破之；賊逃還遼東，遼東人李久等共斬之，〔張伯路永初三年作亂，至是始平。〕於是州界清靜。\n\n 　　秋，九月，漢陽人杜琦及弟季貢、同郡王信等與羌通謀，聚眾據上邽城。冬，十二月，漢陽太守趙博遣客杜習刺殺琦；〔刺，七亦翻。〕封習姦侯。杜季貢、王信等將其眾據樗泉營。\n\n 　　六年（壬子、一一二）\n\n 　　春，正月，甲寅，詔曰：「凡供薦新味，多非其節，或鬱養強孰，〔謂為土室蓄火，使土氣蒸鬱而養之，強使成熟也。前書召信臣傳曰：太官園種冬生蔥韭，覆以屋廡，晝夜然蘊火，待溫氣乃生。強，其兩翻。〕或穿掘萌芽，味無所至而夭折生長，〔夭，於兆翻；短折曰夭。長，知兩翻。〕豈所以順時育物乎！傳曰：『非其時不食。』〔賢曰：論語曰：不時不食。言非其時物，則不食之。前書，召信臣曰：不時之物，有傷於人，不宜以奉供養。〕自今當奉祠陵廟及給御者，皆須時乃上。」〔時熟乃上進也。上，時掌翻。〕凡所省二十三種。〔種，章勇翻。〕\n\n 　　三月，十州蝗。\n\n 　　夏，四月，乙丑，司空張敏罷。己卯，以太常劉愷為司空。\n\n 　　诏建武元功二十八将皆绍封。\n\n 　　五月，旱。\n\n 　　丙寅，詔令中二千石下至黃綬，一切秩。〔董巴輿服志：中二千石，青綬；四百石、三百石、二百石，黃綬。四年，減百官奉，今復之。〕\n\n 　　六月，壬辰，豫章員谿原山崩。〔豫章郡，在雒陽南二千七百里，屬揚州。〕\n\n 　　辛巳，赦天下。\n\n 　　侍御史唐喜討漢陽賊王信，破斬之。杜季貢亡，從滇零。是歲，滇零死，子零昌立，年尚少，同種狼莫為其計策，〔滇，音顛。零，音憐。少，詩照翻。種，章勇翻。〕以季貢為將軍，別居丁奚城。〔按東觀記，丁奚城在北地郡靈州縣。〕\n\n 　　七年（癸丑、一一三）\n\n 　　春，二月，丙午，郡國十八地震。\n\n 　　夏，四月，乙未，平原懷王勝薨，無子，太后立樂安夷王寵子得為平原王。\n\n 　　丙申晦，日有食之。\n\n 　　秋，護羌校尉侯霸、騎都尉馬賢擊先零別部牢羌於安定，〔零，音憐。〕獲首虜千人。\n\n 　　蝗。\n\n 　　元初元年（甲寅、一一四）\n\n 　　春，正月，甲子，改元。\n\n 　　二月，乙卯，日南地坼，長百餘里。〔東觀記曰：坼長百八十二里，廣五十六里。長，直亮翻。〕\n\n 　　三月，癸亥，日有食之。〔考異曰：帝紀，「二月己卯，日南地坼。三月癸酉。日食。」本志及袁紀皆云「三月己卯，日南地坼。」按長曆，是年二月壬辰朔，無己卯；三月壬戌朔，癸酉十二日，不應日食。二月當是乙卯，三月當是癸亥。〕\n\n 　　詔遣兵屯河內通谷衝要三十六【章：甲十六行本「六」作「三」；乙十一行本同；孔本同。】所，皆作塢壁，設鳴鼓，以備羌寇。〔自太行北至恆山，限隔并、冀，其間多有谷道以相通，今於衝要之地作塢壁以備羌寇。〕\n\n 　　夏，四月，丁酉，赦天下。\n\n 　　京师及郡国五旱，蝗。\n\n 　　五月，先零羌寇雍城。〔右扶風雍縣城也。雍，於用翻。〕\n\n 　　蜀【章：甲十六行本「蜀」上有「秋七月」三字；乙十一行本同；孔本同；張校同；退齋校同。】郡夷寇蠶陵，殺縣令。〔蠶陵縣，屬蜀郡。賢曰：蠶陵故城在今翼州翼水縣西，有蠶陵山，因以名焉。〕\n\n 　　九月，乙丑，太尉李脩罷。\n\n 　　羌豪號多與諸種鈔掠武武都、漢中、巴郡，板楯蠻救之，〔按范書，板楯蠻夷者，秦昭讓王時射殺白虎有功，昭王復夷人頃田不租，十妻不算，傷人者論，殺人者得以倓錢贖死。高祖為漢王，發夷人以定三秦，復其渠帥七姓不輸租賦，餘戶乃歲入賨錢，口四十。世號為板楯蠻夷。閬中有渝水，其人多居水左右，天性勁勇，數陷陳，喜歌舞，高祖為制巴渝舞。蠻蓋挾板楯而戰，因以為名。楯，食尹翻。倓，徒濫翻。賨，藏宗翻。〕漢中五官掾程信率郡兵與蠻共擊破之。〔百官志：郡有五官掾，署功曹及諸曹事。掾，俞絹翻。〕號多走還，斷隴道，與零昌令，〔斷，丁管翻。零，音憐。〕侯霸、馬賢與戰於枹罕，破之。〔枹罕縣，屬隴西郡，唐之河州。枹，音膚。〕\n\n 　　辛未，以大司農山陽司馬苞為太尉。\n\n 　　冬，十月，戊子朔，日有食之。\n\n 　　涼州刺史皮楊〔姓譜：皮，樊仲皮之後；又鄭有上卿子皮，出於罕氏。〕擊羌於狄道，大敗，死者八百餘人。〔考異曰：紀作「皮陽」，今從西羌傳。余按隴西郡舊治狄道，去年徙襄武，則其地已棄而不有矣。〕\n\n 　　是岁，郡国十五地震。\n\n 　　二年（乙卯、一一五）\n\n 　　春，護羌校尉龐參以恩信招誘諸羌，號多等帥眾降；〔帥，讀曰率。降，戶江翻。〕參遣詣闕，賜號多侯印，遣之。參始還治令居，〔自張掖徙還令居也。〕通河西道。\n\n 　　零昌分兵寇益州，遣中郎將尹就討之。\n\n 　　夏，四月，丙午，立貴人榮陽閻氏為皇后。〔閻后之母，鄧弘之妻之同產也，故得立。〕后性勡忌，後宮李氏生皇子保，后鴆殺李氏。〔為后廢保張本。保後立，是為順帝。〕\n\n 　　五月，京師旱，河南及郡國十九蝗。〔河南，即京師也。〕\n\n 　　六月，丙戌，太尉司馬苞薨。\n\n 　　秋，七月，辛巳，以太僕泰山馬英為太尉。\n\n 　　八月，遼東鮮卑圍無慮；〔無慮縣，屬遼東郡。應劭曰：慮，音閭。師古曰：即所謂毉無閭。按郡國志：無慮縣，時屬遼東屬國。〕九月，又攻夫犁營，殺縣令。〔賢曰：夫犁縣，屬遼東屬國，故城在今營州東南。余按兩漢志，遼東郡及遼屬國皆無夫犁縣，今言殺縣令，則嘗為縣矣，未知賢所據者何書也。〕\n\n 　　壬午晦，日有食之。\n\n 　　尹就擊羌黨呂叔都等，蜀人陳省、羅橫應募刺殺叔都，〔刺，七亦翻。〕皆封侯，賜錢。\n\n 　　詔屯騎校尉班雄屯三輔。雄，超之子也。以左馮翊司馬鈞行征將軍，督關中諸郡兵八千餘人。龐參將羌、胡兵七千餘人，與鈞分道並擊零昌。參兵至勇士東，〔賢曰：勇士縣屬天水郡。余按，天水時已改為漢陽郡。〕為杜季貢所敗，引退。〔敗，補邁翻。〕鈞等獨進，攻拔丁奚城，杜季貢率眾偽逃。鈞令右扶風仲光等收羌禾稼，〔考異曰：袁紀作「右扶風太守种暠」。今從范書。〕光等違鈞節度，散兵深入，羌乃設伏要擊之，〔要，一遙翻。〕鈞在城中，怒而不救。冬十月，乙未，光等兵敗，並沒，死者三千餘人，鈞乃遁還。龐參既失期，稱病引還，皆坐徵，下獄，〔下，遐稼翻。〕鈞自殺。時度遼將軍梁慬亦坐事抵罪。校書郎中扶風馬融〔以郎中校蘭臺書，故稱校書郎中。〕上書稱參、慬智能，宜宥過責效，詔赦參等。〔考異曰：僅傳曰：「慬為度遼將軍。明年，安定、北地、上郡皆被羌寇，不能自立，詔慬發邊兵迎三郡吏民，徒扶風界。慬即遣南單于兄小優孤塗奴將兵迎之。既還，慬以塗奴接其家屬有勞，輒授以羌侯印綬，坐專擅，徵下獄抵罪。明年，校書郎馬融上書訟慬與參。」按慬為度遼將軍在永初四年，徙三郡民在五年，參下獄在今年，不得云明年融訟之也。疑傳誤。〕以馬賢代參領護羌校尉，復以任尚為中郎將，代班雄屯三輔。〔考異曰：帝紀，「冬，十月，遣任尚屯三輔。」按西羌傳，司馬鈞抵罪後，尚乃代雄屯三輔耳。復，扶又翻。〕\n\n 　　懷令虞詡說尚曰：〔說，輸芮翻。〕「兵法：弱不攻強，走不逐飛，自然之勢也。今虜皆馬騎，日行數百里，來如風雨，去如絕弦，以步追之，勢不相及，所以雖屯兵二十餘萬，曠日而無功也。為使君計，莫如罷諸郡兵，各令出錢數千，二十人共市一馬，以萬騎之眾，逐數千之虜，追尾掩截，〔賢曰：尾，猶尋也。余謂尾者，隨其後而擊之也。掩，襲也。截，邀也。〕其道自窮。〔言虜之路自窮，不能捷出而寇掠也。〕便民利事，大功立矣！」尚即上言，用其計，遣輕騎擊杜季貢於丁奚城破之。\n\n 　　太后聞虞詡有將帥之略，以為武都太守。〔考異曰：詡傳曰：「羌寇武都，太后以詡有將帥之略，遷武都太守。」又曰：「賊敗散，南入益州。」本紀，「元初元年，羌寇武都漢中。」據此，似詡以元初元年為武都太守也。然按西羌傳，「龐參抵罪後，任尚屯三輔，時詡猶為懷令，說尚用騎兵。」袁紀亦云懷令虞詡說尚，如范書所言。又云：「上問『何從發此計﹖』尚表之，受於懷令虞詡，由是知名，遷武都太守。」以此驗之，當在龐參抵罪後也。〕羌眾數千遮詡於陳倉崤谷，〔此崤谷當在陳倉縣界，即今之大散關，非弘農澠池縣之崤山也。〕詡即停軍不進，而宣言「上書請兵，須到當發。」羌聞之，乃分鈔傍縣。〔鈔，楚交翻。〕詡因其兵散，日夜進道，兼行百餘里，令吏士各作兩緖，日增倍之，羌不敢逼。或問曰：「孫臏減緖而君增之；〔減緖事見二卷周顯王二十八年。臏，頻忍翻。〕兵法日行不過三十里，以戒不虞，〔前書吉行五十里，師行三十里。〕而今日且二百里：何也﹖」詡曰：「虜眾多，吾兵少，徐行則易為所及，〔易，以豉 翻。〕速進則彼所不測。虜見吾緖日增，必謂郡兵來迎，眾多行速，必憚追我。孫臏見弱，〔見，賢遍翻。〕吾今示強，勢有不同故也。」既到郡，兵不滿三千，而 羌眾萬餘，攻圍赤亭數十日。〔賢曰：赤亭故城，在今渭州襄武縣東南，有赤亭水。余按唐渭州，漢隴西郡地；漢武都，唐階、成州地。此自是武都之赤亭，非渭州之赤亭也。又按郡國志，武都下辨縣有赤亭，即此。〕詡乃令軍中，強弩勿發，而潛發小弩；羌以為矢 力弱，不能至，并兵急攻。詡於是使二十強弩共射一人，發無不中，〔射，而亦翻。中，竹仲翻。〕羌大震。退，詡因出城奮擊，多所傷殺。明日，悉陳其兵眾，令 從東郭門出，北郭門入，貿易衣服，回轉數周；羌不知其數，更相恐動。〔貿，音茂。更，工衡翻。〕詡計賊當退，乃潛遣五百餘人於淺水設伏，候其走路；〔詡知 賊退，遇水必踏淺而渡，因於其處設伏以待之。〕虜果大奔，因掩擊，大破之，斬獲甚眾，賊由是敗散。詡乃占相地勢，〔相，息亮翻。〕築營壁百八十所，招還流亡，假賑貧民，開通水運。〔詡按行川谷，自沮至下辨數十里，燒石翦木，開漕船道。〕詡始到郡，穀石千，鹽石八千，見戶萬三千；〔見存之戶也。見，賢遍翻。〕視事三年，米石八十，鹽石四百，民增至四萬餘戶，人足家給，一郡遂安。\n\n 　　十一月，庚申，郡國十地震。\n\n 　　十二月，武陵澧中蠻反，〔澧中，今澧州地。澧，音禮。〕州郡討平之。\n\n 　　己酉，司徒夏勤罷。〔夏，戶雅翻。〕\n\n 　　庚戊，以司空劉愷為司徒，光祿勳袁敞為司空。敞，安之子也。\n\n 　　前虎賁中郎將鄧弘卒。〔弘自遭母喪去官，奉朝請，故曰前。〕弘性儉素，治歐陽尚書，〔漢千乘歐陽生傳伏生尚書，由是尚書有歐陽氏學。治，立之翻。〕授帝禁中。有司奏贈弘驃騎將軍，位特進，封西平侯。〔西平縣，屬汝南郡。〕太后追弘雅意，不加贈位、衣服，但賜錢千萬，布萬匹；兄騭等復辭不受。〔復，扶又翻；下同。〕詔封弘子廣德為西平侯。將葬，有司復奏發五營輕車騎士，禮儀如霍光故事。〔賢曰：霍光薨，宣帝遣太中大夫、侍御史持節護喪事，中二千石修莫府冢，上賜玉、衣、梓宮、便房、黃腸題湊，轀輬車、黃屋左纛，輕車、材官、五校士以送葬也。〕太后皆不聽，但白蓋雙騎，門生輓送。〔賢曰：白蓋，車也。輓，音晚。騎，奇寄翻。〕後以帝師之重，分西平之都鄉，封廣德弟甫德為都德侯。 \n",
    "资治通鉴第五十卷-汉纪四十二": "　　汉纪四十二　起柔兆执徐，尽阏逢困敦，凡九年。\n\n 　　孝安皇帝\n\n 　　元初三年（丙辰、一一六）\n\n 　　春，正月，蒼梧、鬱林、合浦蠻夷反；〔三郡皆屬交州。〕二月，遣侍御史任卓督州郡兵討之。〔任，音壬。賢曰：逴，音丁角翻，又音章。〕\n\n 　　郡国十地震。\n\n 　　三月，辛亥，日有食之。\n\n 　　癸酉，度遼將軍遵率南單于擊零昌於靈州，〔范書匈奴傳曰：自置度遼將軍以來，皆權行其事，獨遵以皇太后從弟為真將軍，此後更無行將軍者。志云：度遼將軍，銀印青綬，秩二千石。靈州縣，屬北地郡。賢曰：在今慶州馬嶺縣西北。零，音憐。〕斬首八百餘級。〕\n\n 　　越巂徼外夷舉種內屬。〔巂，音髓。徼，吉弔翻。種，章勇翻。〕\n\n 　　九月，築馮翊北界候塢五百所以備羌。〔馮翊北界，接安定北地。〕\n\n 　　冬，十一月，蒼梧、鬱林、合浦蠻夷降。〔降，戶江翻。〕\n\n 　　舊制：公卿、二千石、刺史不得行三年喪，司徒劉愷以為「非所以師表百姓，宣美風俗。」丙戌，初聽大臣行三年喪。〔賢曰：文帝遺詔以日易月，於後大臣，遂以為常；至此，復遵古制也。〕\n\n 　　癸卯，郡国九地震。\n\n 　　十二月，丁巳，任尚遣兵擊零昌於北地，殺其妻子，燒其廬舍，【章：甲十六行本「舍」作「落」；乙十一行本同；孔本同；張校同。】斬首七百餘級。〔羌勢自此衰矣。〕\n\n 　　四年（丁巳、一一七）\n\n 　　春，二月，乙巳朔，日有食之。\n\n 　　乙卯，赦天下。\n\n 　　壬午，武库灾。\n\n 　　任尚遣當闐種羌榆鬼等刺殺杜季貢，〔闐，徙賢翻。種，章勇翻。刺，七亦翻；下同。〕封榆鬼為破羌侯。\n\n 　　司空袁敞，廉勁不阿權貴，失鄧氏旨。尚書郎張俊有私書與敞子俊，怨家封上之。〔怨，於元翻。上，時掌翻。〕夏，四月，戊申，敞坐策免，自殺；俊等下獄當死。〔下，遐稼翻。〕俊上書自訟；臨刑，太后詔以減死論。\n\n 　　己巳，遼西鮮卑連休等入寇，〔考異曰：范書鮮卑傳上作「連休」，下作「休連」，今從上文。遼西郡，在雒陽東北三千三百里。賢曰：遼西郡故城，在今平州東陽樂城是。〕郡兵與烏桓大人於秩居等共擊，大破之，斬首千三百級。\n\n 　　六月，戊辰，三郡雨雹。〔雨，于具翻。〕\n\n 　　尹就坐不能定益州，徵抵罪：以益州刺史張喬領其軍屯，招誘叛羌，稍稍降散。〔誘，音酉。降，戶江翻。〕\n\n 　　秋，七月，京師及郡國十雨水。\n\n 　　九月，護羌校尉任尚復募鹈功種羌號封刺殺零昌；〔復，扶又翻。〕封號封為羌王。\n\n 　　冬，十一月，己卯，彭城靖王恭薨。\n\n 　　越巂夷以郡縣賦斂煩數，〔巂，音髓。斂，力贍翻。數，所角翻。〕十二月，大牛種封離等反，殺遂久令。〔遂久縣，屬越巂郡。賢曰：遂久故縣，在今靡州界。考異曰：西南夷傳云「五年叛」，今從帝紀。〕\n\n 　　甲子，任尚與騎都尉馬賢共擊先零羌狼莫，追至北地，相持六十餘日，戰於富平河上，大破之，〔范書帝紀作「富平上河」，西羌傳「河上」。賢曰：富平縣，屬北地郡，故城在今靈州回樂縣西南。余按水經，河水東北逕安定郡眴卷縣故城西。註曰：地理志，河水別出為河溝，東至富平北入河，河水於此有上河之名。前漢馮參為上河典農都尉。則上河為是。宋白曰：唐靈州，即漢富平縣之地。杜佑曰：漢富平，今靈州迴樂縣。應劭曰：眴，音旨日之旬。卷，音箘簬之箘。〕斬首五千級，狼莫逃去。於是西河虔人種羌萬人詣鄧遵降，隴右平。〔狼莫者，零昌之謀主，零昌既死而狼莫敗逃，虔人羌失援而降，故隴右平。降，戶江翻。〕\n\n 　　是岁，郡国十三地震。\n\n 　　五年（戊午、一一八）\n\n 　　春，三月，京師及郡國五旱。\n\n 　　夏，六月，高句驪與濊貊寇玄菟。〔句，如字，及音駒。驪，力知翻。濊，音穢。貊，莫百翻。菟，同都翻。〕\n\n 　　永昌、益州、蜀郡夷皆叛應封離，眾至十餘萬，破壞二十餘縣，〔壞，音怪。〕殺長吏，焚掠百姓，骸骨委積，千里無人。\n\n 　　秋，八月，丙申朔，日有食之。\n\n 　　代郡鮮卑入寇，殺長吏；〔考異曰：獨行傳云：「元初中，鮮卑數百餘騎寇漁陽，太守張顯率吏士追出塞，遙望虜營煙火，急趣之。兵馬掾嚴授慮有伏兵，苦諫止，不聽。顯遂墮馬，福以身擁蔽，虜并殺之。朝廷愍授等節，詔書褒歎，厚加賞賜。」按元初凡六年，鮮卑不曾犯漁陽，殺長吏；惟是入代郡曾殺長吏。今疑漁陽本是代郡，史之誤也。余按張顯事，通鑑已書於上卷殤帝延平元年，從范書帝紀也。〕發緣邊甲卒、黎陽營兵屯上谷以備之。冬，十月，鮮卑寇上谷，攻居庸關，〔郡國志：居庸縣，屬上谷郡。新唐志：幽州昌平縣西北三十五里，有納款關，即居庸故關。〕復發緣邊諸郡陽營兵、積射士步騎二萬人，〔復，扶又翻。〕屯列衝要。\n\n 　　鄧遵募上郡全無種羌雕何刺殺狼莫；〔刺，七亦翻。〕封雕何為羌侯。自羌叛十餘年間，〔永初元年羌叛，至是年凡十二年。〕軍旅之費，凡用二百四十餘億，府帑空竭，邊民及內郡死者不可勝數，〔帑，他朗翻。勝，音升。〕并、涼二州遂至虛耗。及零昌、狼莫死，〔零，音憐。〕諸羌瓦解，三輔、益州無復寇警。詔封鄧遵為武陽侯，邑三千戶。〔東郡有東武陽，泰山郡有南武陽，鄧騭傳又作「舞陽」。〕遵以太后從第，故爵封優大。任尚與遵爭功，又坐詐增首級、受賕枉法贓千萬已上，十二月，檻車徵尚，棄市，沒入財物。鄧騭子侍中鳳嘗受尚馬，騭髡妻及鳳以謝罪。〔騭，職日翻。〕\n\n 　　是岁，郡国十四地震。\n\n 　　太后弟悝、閶皆卒，封悝子廣宗為葉侯，閶子忠為西華侯。〔葉縣，屬南陽郡；西華縣，屬汝南郡。悝，苦回翻。閶，音昌。葉，式涉翻。〕\n\n 　　六年（己未、一一九）\n\n 　　春，二月，乙巳，京師及郡國四十二地震。\n\n 　　夏，四月，沛國、勃海大風，雨雹。〔雨，于具翻。〕\n\n 　　五月，京師旱。\n\n 　　六月，丙戌，平原哀王得薨，無子。\n\n 　　秋，七月，鮮卑寇馬城塞，殺長吏，〔馬城縣，屬代郡。賢曰：搜神記：昔秦人築城於武周塞以備胡，將成而崩者數矣。有馬馳走周旋反覆，父老異之，因依以築城，城乃不崩，遂以名焉。其故城，則今之朔州也。余按續漢志搜神記所云，乃鴈門郡之馬邑，此乃代郡之馬城，賢誤。〕度遼將軍鄧遵及中郎將馬續率南單于追擊，大破之。\n\n 　　九月，癸巳，陳懷王竦薨，無子，國除。〔竦，陳王羨之孫。〕\n\n 　　冬，十二月，戊午朔，日有食之，既。\n\n 　　郡国八地震。\n\n 　　是歲，太后徵和帝弟濟北王壽、河間王開子男女年五歲以上四十餘人〔濟，子禮翻。〕及鄧氏近親子孫三十餘人，並為開邸第，〔賢曰：蒼頡篇曰：邸，舍也。為，于偽翻。〕教學經書，躬自監試。〔監，古銜翻。〕詔從兄河南尹豹、越騎校尉康等曰：「末世貴戚食祿之家，溫衣美飯，乘堅驅良，〔賢曰：堅，謂好車，良，謂善馬。余按此語出史記范蠡傳。從，才用翻。〕而面牆術學，不識臧否，〔尚書曰：弗學牆面。言正牆面而立，無所見也。否，音鄙。〕斯故禍敗之所從來也。」\n\n 　　豫章有芝草生，太守劉祗欲上之，〔上，時掌翻。〕以問郡人唐檀，檀曰：「方今外戚豪盛，君道微弱，斯豈嘉瑞乎！」祗乃止。\n\n 　　益州刺史張喬遣從事楊竦將兵至楪榆，〔楪榆縣，武帝開置，屬益州郡，有葉榆澤在縣東，因名；明帝分屬永昌郡。楪，與葉同。〕擊封離等，大破之，斬首三萬餘級，獲生口千五百人。封離等惶怖，斬其同謀渠帥，詣竦乞降。〔怖，並布翻。帥，所類翻。降，戶江翻；下同。〕竦厚加慰納，其餘三十六種皆來降附。〔種，章勇翻。〕竦因奏長吏姦猾，侵犯蠻夷者九十人，皆減死論。\n\n 　　初，西域諸國既絕於漢，〔事見上卷永初元年。〕北匈奴復以兵威役屬之，〔役使而臣屬之。復，扶又翻；下同。〕與共為邊寇。敦煌太守曹宗患之，〔敦，徒門翻。〕乃上遣行長史索班將千餘人屯伊吾以招撫之。〔索姓出敦煌。又左傳，商人七族有索氏。上，時掌翻。索，昔各翻。上遣者，上奏而遣之也。行長史者，行長史事，未為真也。〕於是車師前王及鄯善王復來降。〔鄯，上扇翻。〕\n\n 　　初，疏勒王安國死，無子，國人立其舅子遺腹為王；遺腹叔父臣磐在月氏，月氏納而立之。〔西域傳曰：元初中，安國以舅臣有罪，徙於月氏，月氏王親愛之。遺腹既立，月氏遣兵送臣磐還疏勒。國人素敬愛臣磐，又畏憚月氏，即共奪遺腹印綬，迎臣磐，立以為王。氏，音支。〕後莎車畔于窴，屬疏勒，〔自明帝永平四年，莎車屬于窴。〕疏勒遂強，與龜茲、于窴為敵國焉。\n\n 　　永寧元年（庚申、一二膶）是年，夏，四月，改元。〕\n\n 　　春，三月，丁酉，濟北惠王壽薨。〔濟，子禮翻。〕\n\n 　　 北匈奴率車師後王軍就共殺後部司馬及敦煌長史索班等，〔賢曰：司馬，即屬戊己校尉所統也；和帝時置戊己校尉，鎮車師後部。考異曰：班勇傳：「元初六，曹宗 遣索班屯伊吾。後數月，北單于與車師後部共攻沒索班。」按本紀，「永寧元年，車師後王叛，殺部司馬。」車師傳亦曰：「永寧元年，後王軍就及母沙麻反畔，殺 後部司馬及敦煌行事。」蓋班以去年末屯伊吾，今春見殺，或今春奏事方到也。〕遂擊走其前王，略有北道。鄯善逼急，求救於曹宗，〔鄯，上扇翻。〕宗因此請出兵五千人擊匈奴，以報索班之恥，因復取西域；公卿多以為宜閉玉門關，絕西域。太后聞軍司馬班勇有父風，召詣朝堂問之。〔班固西都賦曰：左右廷中，朝堂百僚之位；朝堂蓋在殿庭左右。朝，直遙翻。〕勇上議曰：「昔孝武皇帝患匈奴強盛，於是開通西域，論者以為匈奴府藏，〔上，時掌翻。藏，徂浪翻。〕斷其右臂。〔斷，丁管翻。〕光武中興，未遑外事，故匈奴負強，驅率諸國；及至永平，再攻敦煌、〔敦，徒門翻。〕河西諸郡，城門晝閉。孝明皇帝深惟廟策，〔惟，思也。賢曰：古者謀事必就祖，故言廟策也。余謂古者遣將必於廟，先定制勝之策，故謂之廟策。〕乃命虎臣出征西域，〔虎臣，謂其父起也。〕故匈奴遠遁，邊境得安；及至永元，莫不內屬。會間者羌亂，西域復絕，〔復，扶又翻。〕北虜遂遣責諸國，備其逋租，高其價直，嚴以期會，〔備，償也。西域屬漢之後，不復以馬畜、旃罽輸匈奴，及與漢絕，匈奴復遣使責其積年所逋。逋，欠也。〕鄯善、車師皆懷憤怨，思樂事漢，〔樂，音洛。〕其路無從；前所以時有叛者，皆由牧養失宜，還為其害故也。今曹宗徒恥於前負，欲報雪匈奴，〔負，敗也。報雪，謂報伊吾之役，雪索班之恥也。〕而不尋出兵故事，未度當時之宜也。〔度，徒洛翻。〕夫要功荒外，萬無一成，〔要，一遙翻。荒外，謂在荒服之外。〕若兵連禍結，悔無所及。況今府藏未，〔藏，徂浪翻。〕師無後繼，是示弱於遠夷，暴短於海內，臣愚以為不可許也。舊敦煌郡有營兵三百人，今宜復之，復置護西域副校尉，居於敦煌，如永元故事，〔校，戶教翻。〕又宜遣西域長史將五百人屯樓蘭，〔樓蘭，即鄯善。〕西當焉耆、龜茲徑路，南強鄯善、于窴心膽，北扞匈奴，東近敦媓，如此誠便。」〔龜茲，音丘慈。窴，徒賢翻。〕\n\n 　　尚書復問勇：「利害云何﹖」〔勇既上議，當書復問，使悉陳其利害。復，扶又翻。〕勇對曰：「昔：永平之末，始通西域，初遣中郎將居敦煌，〔謂鄭眾也。〕後置副校尉於車師，〔謂耿恭、關寵也。〕既為胡虜節度，又禁漢不得有所侵擾，故外夷歸心，匈奴畏威。今鄯善王尤還，漢人外孫，若匈奴得志，則尤還必死。〔賢曰：尤還，鄯善王名。〕此等雖同鳥獸，亦知避害，若出屯樓蘭，足以招附其心，愚以為便。」〔此勇所謂利也。〕\n\n 　　長樂衛尉鐔顯、〔類篇：鐔，如心翻，姓也。賢曰：鐔，音徒南翻。唐韻又音尋。〕廷尉綦毋參、〔綦毋，姓也，左傳晉有綦毋張。〕司隸校尉崔據難曰：〔難，乃旦翻；下同。〕「朝廷前所以棄西域者，以其無益於中國而費難供也。今車師已屬匈奴，鄯善不可保信，一旦反覆，班將能保北虜不為邊害乎﹖」〔賢曰：以勇為軍司馬，故以將言之。將，音子亮翻。〕勇對曰：「今中國置州牧者，以禁郡縣姦猾盜賊也。若州牧能保盜賊不起者，臣亦願以要斬保匈奴之不為邊害也。〔要，讀曰腰。〕今通西域則虜勢必弱，虜勢弱則為患微矣；孰與歸其府藏，續其斷臂哉﹖今置校尉以扞撫西域，設長史以招懷諸國，若棄而不立，則西域望絕，望絕之後，屈就北虜，緣邊之郡將受困害，恐河西城門必須有晝閉之儆矣！〔明帝永平中，北匈奴脅諸國共寇河西郡縣，城門晝閉。復，扶又翻；下同。〕今不廓開朝廷之德而拘屯戌之費，若此，北虜遂熾，豈安邊久長之策哉！」〔此勇所謂害也。熾，尺志翻。〕\n\n 　　太尉屬毛軫難曰：「今若置校尉，則西域駱驛遣使，求索無厭，〔索，山客翻。厭，於鹽翻。百官志：太尉掾屬二十四人；東、西曹掾比四百石，餘掾比三百石，屬比二百石。〕與之則費難供，不與則失其心，一旦為匈奴所迫，當復求救，則為役大矣。」勇對曰：「今設以西域歸匈奴，而使其恩德大漢，不為鈔盜，則可矣。〔鈔，楚交翻。〕如其不然，則因西域租入之饒，兵馬之眾，以擾動緣邊，是為富仇讎之財，增暴夷之勢也。置校尉者，宣威布德，以繫諸國內向之心而疑匈奴覬覦之情，〔覬，音冀。覦，音俞。〕而無費財耗國之慮也。且西域之人，無他求索，其來入者不過稟食而已；〔稟，筆錦翻，給也。食，讀曰坔。〕今若拒絕，勢歸北屬夷虜，〔言其事勢所歸，必至北屬匈奴。〕并力以寇并、涼，則中國之費不止十億。置之誠便。」\n\n 　　於是從勇議，復敦煌郡營兵三百人，置西域副校尉居敦煌，雖復羈縻西域，然亦未能出屯。〔謂未能奴勇計出屯樓蘭西也。然使盡行勇之計，亦未必能羈制西域，何者﹖武帝通西域，未能盡臣屬西域也；及宣帝時，日逐降，呼韓邪內附，始盡得西域。明帝使班超通西域，未能盡臣屬西域也；及竇憲破北匈奴，超始盡得西域。今漢內困於諸羌，而北匈奴游魂蒲類，安能以五百人成功哉！〕其後匈奴果數與車師共入寇鈔，河西大被其害。〔數，所角翻。鈔，楚交翻。被，皮義翻。〕\n\n 　　沈氐羌寇張掖。〔賢曰：沈氐，羌號也。續漢書曰：羌在上郡西河者，號沈氐。〕\n\n 　　夏，四月，丙寅，立皇子保為太子，改元，赦天下。\n\n 　　己巳，紹封陳敬王子崇為陳王，濟北惠王子萇為樂成王，〔濟，子禮翻。〕河間孝王子翼為平原王。\n\n 　　六月，護羌校尉馬賢將萬人討沈氐於張掖，破之，斬首千八百級，獲生口千餘人，餘虜悉降。〔降，戶江翻。〕時當煎等【章：甲十六行本「等」作「種」；乙十一行本同；張校同。】大豪飢五等，以賢兵在張掖，乃乘虛寶金城，賢還軍【章：甲十六行本「軍」下有「追之」二字；乙十一行本同；孔本同；張校同，退齋校同。】出塞，斬首數千級而還。燒當、燒何種聞賢聞賢軍還，復寇張掖，殺長吏。〔馬賢於時為健鬭。然觀其往來奔命，羌人輒議其後，賢不思所以制之之術，重以不恤軍事，宜其有射姑山之敗也。還，從宣翻，又如字。種，章勇翻。復，扶又翻。長，知兩翻。〕\n\n 　　秋，七月，乙酉朔，日有食之。\n\n 　　冬，十月，己巳，司空李郃免。〔郃，古合翻；又曷閣翻。〕癸酉，以衛尉廬江陳褒為司空。\n\n 　　京师及郡国三十三大水。\n\n 　　十二月，永昌徼外撣國王雍曲調遣使者獻樂及幻人。〔西南夷傳：幻人能變化、吐火、自支解、易牛馬頭，自言我海西人，海西即大秦也。今按大秦即武帝時犁靬國，今謂之拂菻。撣，音檀。范書「雍曲調」作「雍由調」，徼，吉弔翻。〕\n\n 　　戊辰，司徒劉愷請致仕；許之，以千石祿歸養。\n\n 　　遼西鮮卑大人烏倫、其至鞬各以其眾詣度遼將軍鄧遵降。〔烏倫、其至鞬，二人也。鞬，居言翻。〕\n\n 　　癸酉，以太常楊震為司徒。\n\n 　　是岁，郡国二十三地震。\n\n 　　太后從弟越騎校尉康，以太后久臨朝政，宗門盛滿，數上書太后，〔從，才用翻。上元初六年書從兄康，此書從弟；徵諸范史，當從「兄」字。數，所角翻。上，時掌翻。〕以為宜崇公室，自損私權，言甚切至，太后不從。康謝病不朝，太后使內侍者問之；所使者乃康家先婢，〔先本康家婢，後入宮，在太后左右。〕自通「中大人」，〔時宮中耆宿皆稱中大人。〕康聞而詬之。〔賢曰：詬，罵也；音許遘翻，又古候翻。〕婢怨恚，〔恚，於避翻。〕還，白康詐疾而言不遜。太后大怒，免康官，遣歸國，〔康永初中紹封夷安侯。〕絕屬籍。\n\n 　　初，當煎種饑，五同種大豪盧蔥、忍良等千餘戶〔種，章勇翻；下同。〕別留允街，而首施兩端。〔賢曰：首施，猶首鼠也。允，音鉛。〕\n\n 　　建光元年（辛酉、一二一）是年七月改元。考異曰：陳禪傳曰：「北匈奴入遼東，追拜\n\n 　　禪遼東太守。胡憚其威強，退還數百里。禪不加兵，但遣吏卒往曉慰之。單于隨使還郡，禪於學行禮，為說道義以感化之，單于懷服，遺以胡中珍貨而去。」當在此年矣。又按北單于，漢朝所不能臣，未嘗入朝天子，安肯見遼東太守！此事可疑，今不取。余按和帝以來，北匈奴益西徙，自代郡以東至遼東塞外之地，皆鮮卑、烏桓居之，北單于安能至遼東邪！不取，當也。〕\n\n 　　春，護羌校尉馬賢召慮忽喹斬之，因放兵擊其種人，獲首虜二千餘，忍良等皆亡出塞。\n\n 　　幽州刺史巴郡馮煥、玄菟太守姚光、遼東太守蔡諷等將兵擊高句驪，高句麗王宮遣子遂成詐降而襲玄菟、遼東，殺傷二千餘人。〔菟，同都翻。句，如字，又音駒。麗，讀曰驪，力知翻。降，戶江翻。〕\n\n 　　二月，皇太后寢疾，癸亥，赦天下。三月，癸巳，皇太后鄧氏崩。未及大斂，帝復申前命，〔斂，力贍翻。復，扶又翻；下同。〕封鄧騭為上蔡侯，位特進。〔封騭事見上卷永初元年。〕\n\n 　　丙午，葬和熹皇后。〔范曄曰：漢世皇后無諡，皆因帝諡以為稱，雖呂氏專政，上官臨制，亦無殊號。中興，明帝始建光烈之稱，其後並以德為配，至於賢愚優劣，混同一貫，故馬、竇二后，俱稱德焉。其餘皇帝之庶母及蕃王承統，以追尊之重，特為其號，恭懷、孝崇之比是也。初平中，蔡邕始追正和熹之諡，其安思、順烈以下，皆依而加焉。賢註云：蔡邕集謚議曰：漢世母后無諡，明帝始建光烈之稱，是後轉因帝號加之以德，上下優劣，混而為一，違禮「大行受大名、小行受小名」之制。諡法：有功安曰熹，帝后一體，禮亦宜同，大行皇太后宜為和熹。〕\n\n 　　太后自臨朝以來，水旱十載，〔載，子亥翻。〕四夷外侵，盜賊內起，每聞民饑，或達旦不寐，躬自減徹〔謂減膳徹樂之類。〕以救災繍，故天下復平，歲還豐穰。〔和熹臨朝之政，可謂牝雞之晨，唯家之索矣。〕\n\n 　　上始親政事，尚書陳忠薦隱逸及直道之士潁川杜根、平原成翊世之徒，上皆納用之。忠，寵之子也。初，鄧太后臨朝，根為郎中，與同時郎上書言：「帝年長，宜親政事。」〔長，知兩翻。〕太后大怒，皆令盛以縑囊，於殿上撲殺之，〔盛，時征翻。撲，普卜翻，蜀本弼角切。〕既而載出城外，根得蘇；太后使人檢視，根遂詐死，三日，目中生蛆，〔蛆，子余翻。凡蠅所集，其遺子之處生為蛆。〕困得逃竄，為宜城山中酒家保，積十五年；〔宜城縣，屬南部。賢曰：宜城故城，在今襄州率道縣南，其地出美酒。廣雅云：保，使也，言為人傭力保任而使也。〕成翊世以郡吏亦坐諫太后不歸政抵罪；帝皆徵詣公車，拜根侍御史，翊世尚書郎。〔為諸鄧得罪張本。〕或問根曰：「往者遇禍，天下同義，〔天下之士以根直諫遇禍，同義之也。〕知故不少，〔少，詩沼翻。〕何至自苦如此﹖」根曰：「周旋民間，非絕跡之處，邂逅發露，〔邂逅，不期而會，謂出於意料之外也。〕禍及親知，故不為也。」〔申屠蟠絕跡、碭，祖根之故智也。〕\n\n 　　戊申，追尊清河孝王曰孝德皇，皇妣左氏曰孝德后，祖妣宋貴人曰敬隱后。〔尊其所自出也。謚法：執義行善曰德；綏柔士民曰德；不顯尸國曰隱；見美堅長曰隱。〕初，長樂太僕蔡倫受竇后諷旨誣陷宋貴人，〔事見四十六卷章帝建初七年。樂，音洛。〕帝敕使自致廷尉，倫飲藥死。〔自致廷尉者，使其自詣獄。〕\n\n 　　夏，四月，高句麗復與鮮卑入寇遼東，蔡諷追擊於新昌，戰歿。〔新昌縣，屬遼東郡。〕功曹掾龍端、兵馬掾公孫酺以身扞諷，俱歿於陳。〔范書東夷傳作「功曹耿耗、兵馬掾龍端。」酺，音蒲。陳，讀曰陣。〕\n\n 　　丁巳，尊帝嫡母耿姬為甘陵大貴人。〔郡國志：清河郡厝縣，帝改名甘陵。賢曰：甘陵，孝德皇之陵也，因以為縣，在今貝州清河縣東。宋白曰：貝州清河縣，本周甘泉氏之地，秦、漢為信城縣，後漢為厝縣，桓帝改為甘陵，故城在今縣西北。清河王慶陵，在今清河郡東南三十里故厝城。〕\n\n 　　甲子，樂成王萇坐驕淫不法，貶為蕪湖侯。〔范書紀、傳皆作「臨湖侯」。賢曰：臨湖縣屬廬江郡。〕\n\n 　　己巳，令公卿下至郡國守相各舉有道之士一人。尚書陳忠以詔書既開諫爭，〔爭，讀曰諍。〕慮言事者必多激切，或致不能容，乃上疏豫通廣帝意曰：「臣聞仁君廣山藪之大，〔賢曰：左氏傳曰：川澤納汙，山藪藏疾，瑾瑜匿瑕，國君含垢，天之道也。〕納切直之謀，忠臣盡謇諤之節，不畏逆耳之害，〔易曰：王臣蹇蹇。晉王豹傳作「謇」。史記趙簡子曰：眾人之唯唯，不如周舍之諤諤。家語：孔子曰：忠言逆耳而利於行也。〕是以高祖舍周昌桀、紂之譬，〔周昌嘗燕入奏事，高祖方擁戚姬，昌還走，帝逐得，騎昌項，問曰：「我何如主﹖」昌仰曰：「陛下即桀、紂之主！」上笑，自是心憚昌。舍，讀曰捨。〕孝文喜袁盎人豕之譏，〔事見十三卷文帝二年。〕武帝納東方朔宣室之正，〔事見十八卷武帝元光五年。〕元帝容薛廣德自刎之切。〔事見二十八卷元帝永光元年。刎，武粉翻。〕今明詔崇高宗之德，推宋景之誠，引咎克躬，諮訪群吏。〔時詔公卿百僚各上封事。〕言事者見杜根、成翊世等新蒙表錄，顯列二臺，〔賢曰：謂根為侍御史，翊世為尚書郎也。余按漢制，尚書、御史皆曰臺。〕必承風響應，爭為切直。若喜謀異策，宜輒納用；如其管穴，妄有譏刺，〔賢曰：管穴，言小也。史記：扁鵲曰：若以管窺天，以隙視文。隙，即穴也。〕雖苦口逆耳，不得事實，且優游寬容，以示聖朝無諱之美；若之道之士對問高者，宜垂省覽，〔省，悉景翻。〕特遷一等，以廣直言之路。」書御，〔御，進也。書御，書進而經覽也。〕有詔，拜有道高第士沛國施延為侍中。〔有道高第，舉有道，對問為上第也。姓譜：魯大夫施伯，出於魯惠公之子子尾字施父。〕\n\n 　　初，汝南薛包，少有至行，父娶後妻而憎包，分出之。包日夜號泣，不能去，〔少，詩照翻。行，下孟翻。號，戶刀翻。〕至被敺扑，〔以敲扑歐之也。扑，普卜翻。〕不得已，廬於舍外，旦入酒掃。〔酒，所賣翻；掃，素報翻；又並奴字。〕父怒，又逐之，乃廬於里門，晨昏不廢。〔不廢定省之禮也。〕積歲餘，父母凓而還之。及父母亡，弟子求分財異居；包不能止，乃中分其財，奴婢引其老者，曰：「與我共事久，若不能使也。」〔若，汝也。〕田廬取其荒頓者，〔賢曰：頓，猶廢也。〕曰：「吾少時所治，意所戀也。」〔治，直之翻。〕器物取朽敗者，曰：「我素所服食，身口所安也。」弟子數破其產，輒復賑給。〕數，所角翻。復，扶又翻。〕帝聞其名，令公車特徵，〔特，獨也，獨徵之，當時無與並者。〕至，拜侍中。包以死自乞，有詔賜告歸，加禮如毛義。〔毛義事見四十六卷章帝元和元年。〕\n\n 　　帝少號聰明，故鄧太后立之。及長，多不德，〔少，詩照翻。長，知兩翻。〕稍不可太后意；〔言意不以為可也。〕帝乳母王聖知之。太后徵濟北、河間王子詣京師；〔濟，子禮翻。〕河間王子翼，美容儀，太后奇之，以為平原懷王後，留京師。王聖見太后久不歸政，慮有之置， 常與中黃門李閏、江京候伺左右，共毀短太后於帝，帝每懷忿懼。〔伺，相吏翻。〕及太后崩，宮人先有受罰者懷怨恚，〔恚，於避翻。〕因誣告太后兄弟悝、弘、 閶先從尚書鄧訪取廢帝故事，謀立平原王。帝聞，追怒，令有司奏悝等大逆無道，遂廢西平侯廣宗、葉侯廣德、西華侯忠、陽安侯珍、都鄉侯甫德皆為庶人，〔忠，閶之子。珍，悝兄京之子。西華、陽安二縣，皆屬汝南郡。悝，苦回翻。閶，音昌。葉，式涉翻。〕鄧騭以不與謀，但免特進，遣就國；〔與，讀曰豫。〕宗族免官歸故郡，〔鄧氏，故南陽人。〕沒入騭等貲財田宅。徙鄧訪及家屬於遠郡，郡縣迫逼，廣宗及忠皆自殺。又徙封騭為羅侯；〔羅縣，屬長沙郡。〕五月，庚辰，騭與子鳳並不食而死。騭從弟河南尹豹、度遼將軍舞陽侯遵、將作大匠暢皆自殺；〔從，才用翻。〕唯廣德兄弟以母與閻后同產，得留京師。復以耿夔為度遼將軍，徵樂安侯鄧康為太僕。〔按范書鄧禹傳：明帝分禹國為三，封其三子，季子珍為夷安侯。康以珍之子紹封，「樂安」當作「夷安」。郡國志，夷安、高密二縣，皆屬北海國。賢曰：夷安故城，今高密縣外城。〕丙申，貶平原王翼為都鄉侯，遣歸河間。翼謝絕賓客，閉門自守，由是得免。\n\n 　　初，鄧后之立也，〔見四十八卷和帝永元十四年。〕太尉張禹、司徒徐防欲與司空陳寵共奏追封后父訓，寵以先世無奏請故事，爭之，連日不能奪；及訓追加封諡，禹、防復約寵俱遣子奏【章：甲十六行本「奏」作「奉」；乙十一行本同。】禮於虎賁中郎將騭，寵不從；故寵子忠不得志于鄧氏。騭等敗，忠為尚書，數上疏陷成其惡。〔寵之所守是也，忠之所為非也。復，扶又翻。數，所角翻。〕\n\n 　　大司農京兆朱寵痛騭無罪遇禍，乃肉袒輿櫬〔櫬，初覲翻。賢曰：櫬，親身棺。〕上疏曰：「伏惟和熹皇后聖善之德，為漢文母。〔賢曰：詩凱風曰：母氏聖善。文母、文王之母太任也。寵言太后有聖善之德， 比於文母也。〕兄弟忠孝，同心憂國，【章：甲十六行本「國」下有「宗廟有主」四字；乙十一行本同；張校同；退齋校同。】社稷【章：甲十六行本「社稷」作 「王室」；乙十一行本同；退齋校同。】是賴；〔賢曰：殤帝崩，太后與騭定立安帝，故曰是賴。〕功成身退，讓國遜位，歷世貴戚，無與為比，當享積善履謙之祐。〔賢曰：易曰：積善之家，必有餘慶。又曰：鬼神害盈而福謙。〕而橫為宮人單辭所陷，〔兩造火備又無徵左者為單辭。橫，戶孟翻。〕利口傾險，反亂國家，〔論語曰：惡利口之覆邦家者。〕罪無申證，獄不訊鞠，〔賢曰：申，明白也；訊，問也；鞠，窮也。〕遂令騭等罹此酷陷，【章：甲十六行本「陷」作「濫」；乙十一行本同。】一門七人，並不以命，〔賢曰：七人，謂騭、從弟豹、遵、暢，騭子鳳，鳳從弟廣宗、忠也。〕屍骸流離，冤魂不反，逆天感人，率土喪氣。〔喪，息浪翻。〕宜收還冢次，寵樹遺孤，奉承血祀，以謝亡靈。」〔賢曰：血祀，謂祭廟殺牲取血以降神也。〕寵知其言功，自致廷尉；陳忠復劾奏寵，詔免官歸田里。〔劾，戶概翻，又戶得翻。〕眾庶多為騭稱枉者，〔復，扶又翻。為，于偽翻。〕帝意頗悟，乃譴讓州郡，〔賢曰：以逼迫廣宗等故木。〕還葬騭等於北芒，〔賢曰：北芒山，在雒陽城北，〕諸從兄弟皆得歸京師。〔從，才用翻。〕\n\n 　　帝以耿貴人兄牟平侯寶監羽林左軍車騎；〔羽林分左右監，各主左右騎。寶監，古銜翻。〕封宋楊四子皆為列侯，宋氏為卿、校、侍中大夫、謁者、郎吏十餘人；〔校，戶教翻。〕閻皇后兄弟顯、景、耀，並為卿、校，典禁兵。〔卿、校，九卿及諸校尉也。〕於是內寵始盛。\n\n 　　帝以江京嘗迎帝於邸，〔謂延平元年迎帝於清河邸也。〕以為京功，封都鄉侯，封李閏為雍鄉侯，閏、京並遷中常侍。京兼大長秋，與中常侍樊豐、黃門令劉安、釣盾令陳達〔百官志：黃門令，主省中諸宦者，釣盾令，典諸近地苑囿游觀之處，皆宦者為之。盾，食尹翻。〕及王聖、聖女伯榮扇動內外，競為侈虐；伯榮出入宮掖，傳通姦賂。司徒楊震上疏曰：「臣聞政以得賢為本，治以去穢為務；〔治，直吏翻。去，羌呂翻。〕是以唐、虞俊乂在官，四凶流放，〔見尚書。孔安國曰：俊乂，俊德能治之士。馬融曰：千人曰俊，百人曰乂。〕天下咸服，以致雍熙。〔雍，和也。熙，亦和也。〕方今九德未事，〔賢曰：尚書皋陶謨曰：亦行有九德，寬而栗，柔而立，愿而恭，亂而敬，擾而毅，直而翻，簡而廉，剛而塞，強而義。又曰：九德咸事，俊乂在官。孔安國曰：使九德之人皆用事。〕嬖倖充庭。〔諡法：賤而得愛曰嬖。〕阿母王聖，出自賤微，得遭千載，〔載，子亥翻。〕奉養聖躬，雖有推燥居溼之勤，〔孝經授神契曰：母之於子也，鞠養殷勤，推燥居濕，絕少分甘也。推，吐雷翻。〕前後賞惠，過報勞苦，而無厭之心不知紀極，外交屬託，〔厭，於鹽翻。屬，之欲翻。〕擾亂天下，損辱清朝，塵點日月。〔朝，直遙翻。〕夫女子、小人，近之喜，遠之怨，實為難養。〔論語曰：唯女子與小人為難養也，近之則不遜，遠之則怨。近，其靳翻。遠，于願翻。〕宜速出阿母，令居外舍，斷絕伯榮，莫使往來；〔斷，丁管翻。〕令恩德兩隆，上下俱美。」奏御，帝以示阿母等，內倖皆懷忿恚。〔恚，於避翻。〕\n\n 　　而伯榮驕淫尤甚，通於故朝陽侯劉護從兄緕，緕遂以為妻，官至侍中，得襲護爵。〔賢曰：護，泗水王歙之從曾孫。朝陽縣，屬南郡，故城在今鄧州穰縣南，今謂之朝城。從，才用翻。緕，古回翻。〕震上疏曰：「經制，父死子繼，兄亡弟及，以防篡也。〔賢曰：公羊傳曰：劉子、單子以王猛入于王城者何﹖西周也。其言入何﹖篡亂也。冬十月，王子猛卒。此未踰年之君，其稱王子猛卒何﹖不予當也。不予當者，不予當父死子繼，兄亡弟及也。〕伏見詔書，封故朝陽侯劉護再從兄緕襲護爵為侯；〔從，才用翻。〕護同產弟威，今猶見在。〔見，賢遍翻。〕臣聞天子專封，封有功；諸侯專爵，爵有德。今緕無他功行，〔行，下孟翻。〕但以配阿母女，一時之間，既位侍中，又至封侯，不稽舊制，不合經義，行人喧譁，百姓不安。陛下宜鑒鏡既往，順帝之則。尚書廣陵翟酺〔范書列傳：酺，廣漢雒人。「陵」，當作「漢」。廣漢郡，屬益州。翟，直格翻。酺，音蒲。〕上疏曰：「昔竇、鄧之寵，傾動四方，兼官重紱，〔重，直龍翻。〕盈金積貨，至使議弄神器，〔賢曰：神器，謂天位也。老子曰：天下神器不可為也。余謂威福人主之神器，此言弄威福耳。〕改更社稷，〔更，工衡翻。〕豈不以勢尊威廣以致斯患乎！及其破壞，頭顙墮地，願為孤豚，豈可得哉！夫致貴無漸，失必暴；受爵非道，殃必疾。今外戚寵幸，功均造化，漢元以來未有等比。〔漢元，漢初也。比，頻寐翻。〕陛下誠仁恩周洽，以親九族，然祿去公室，政移私門，覆車重尋，寧無摧折！〔重，直龍翻。折，而設翻。〕此最安危之極戒，社稷之深計也。昔文帝愛百金於露臺，飾帷帳於皁囊，〔文帝集上書皁囊以為殿帷。〕或有譏其儉者，上曰：『朕為天下守財，〔為，于偽翻。〕豈得妄用之哉！』今自初政以來，日月未久，費用賞賜，已不可算。斂天下之財，積無功之家，帑藏單盡，〔帑，他朗翻。藏，徂浪翻。單，與殫同。〕民物彫傷，卒有不虞，〔卒，讀曰猝。虞，度也；不虞，謂事變出於虞度之外者也。〕復當重賦，復，扶又翻。〕百姓怨叛既生，危亂可待也。願陛下勉求忠貞之臣，誅遠佞諂之黨，割情Q欲Y之歡，罷宴私之好，〔遠，于願翻。好，呼到翻。〕心存亡國所以失之，鑒觀興王所以得之，庶災害可息，豐年可招矣。」書奏，皆不省。〔省，悉景翻。〕\n\n 　　秋，七月，己卯，改元，赦天下。\n\n 　　壬寅，太尉馬英薨。〔考異曰：傳作「策罷」，誤。今從紀。〕\n\n 　　燒當羌忍良等，以麻奴兄弟本燒當世嫡，〔燒當豪帥東號，和帝永元元年降。其子麻奴，永初元年叛出塞。〕而校尉馬賢撫恤不至，常有怨心，遂相結，共脅將諸種寇湟中，攻金城諸縣。八月，賢將先零種擊之，戰於牧苑，不利。〔漢邊郡皆有牧苑以養 馬，此牧苑在金城界。將，即亮翻。零，音憐。種，章勇翻。〕麻奴等又敗武威、張掖郡兵於令居，〔敗，補邁翻。令，孟康音連，師古音零。〕因脅將先零、沈氐 諸種四千餘戶緣山西走，寇武威。賢追到鸞鳥，〔鸞鳥縣，屬武威郡。鳥，音雀。賢曰：鸞鳥故城在今涼州昌松縣北。鸞，音雚，沽丸翻。劉昫曰：涼州神鳥縣，漢 鸞鳥縣地，喜麟縣則鸞鳥古城也。〕招引之，諸種降者數千，〔降，戶江翻。〕麻奴南還湟中。\n\n 　　甲子，以前司徒劉愷為太尉。初，清河相叔孫光坐臧抵罪，遂增禁錮二世。〔臧，古贓字通。賢曰：二世，謂父子俱禁錮。〕至是，居延都尉范邠復犯臧罪，朝廷欲衣光比；〔帝置居延屬國都尉，別領居延一城，屬涼州。復，扶又翻。賢曰：比，類也。以邠類光，亦錮及其子也。比，音庇。〕劉愷獨以【章：甲十六行本「以」下有「為」字；乙十一行本同。】「春秋之義，善善及子孫，惡惡止其身，所以進人於善也。〔公羊傳曰：曹公孫會自鄸出奔宋，畔也。曷為不言畔﹖為公子喜時之後諱也；春秋為賢者諱也。何賢乎﹖公子喜時讓國也。君子之善善也長，惡惡也短，惡惡止其身，善善及子孫。賢者子孫，故君子為其諱也。〕如今使臧吏禁錮子孫，以輕從重，懼及善人，非先王詳刑之意也。」〔左傳曰：刑濫則懼及善人。鄭玄曰：詳，審察也。〕陳【章：甲十六行本「陳」上有「尚書」二字；乙十一行本同；退齋校同。】忠亦以為然。有詔：「太尉議是。」\n\n 　　鮮卑其至鞬寇居庸關。九月，雲中太守成嚴擊之，兵敗，〔居庸關在上谷界，蓋鮮卑先寇居庸關，遂入雲中界也。〕功曹楊穆以身扞嚴，與之俱歿；鮮卑於是圍烏桓校尉徐常於馬城。度遼將軍耿夔與幽州刺史龐參發廣陽、漁陽、涿郡甲卒救之，〔三郡皆屬幽州。〕鮮卑解去。\n\n 　　戊子，帝幸衛尉馮石府，留飲十餘日，〔考異曰：袁紀曰：「十二月，丙申，乃還宮」，今從石傳。〕賞賜甚厚，拜其子世為黃門侍郎，世弟二人皆為郎中。石，陽邑侯魴之孫也，〔按范書，馮魴封陽邑鄉侯。魴，音房。〕父柱尚顯宗女獲嘉公主，石襲公主爵，為獲嘉縣，屬河內郡，本汲之新中鄉也。武帝行過此，聞獲呂嘉，因以名縣。〕能取悅當世，故為帝所寵。\n\n 　　京师及郡国二十七雨水。〔范书帝纪作二十九。〕\n\n 　　冬，十一月，己丑，郡國三十五地震。\n\n 　　鮮卑寇玄菟。〔菟，同都翻。〕\n\n 　　尚書令祋諷等奏，以為「孝文【章：甲十六行本「文」下有「皇帝」二字；乙十一行本同；孔本同。】定約禮之制，光武皇帝絕告寧之典，〔祋，丁外翻，又丁活翻，姓也。約禮，謂以日易月也。前書音義曰：告寧，休謁之名；吉曰告，凶曰寧。〕貽則萬世，誠不可改，宜復斷大臣行三喪。」〔斷，丁管翻；下同。〕尚書陳忠上疏曰：「高祖受命，蕭何創制，大臣有寧告之科，合於致憂之義。〔論語曰：人未有自致者也，必也親喪乎！〕建武之初，親承大亂，凡諸國政，多趣簡易，〔趣，七喻翻。易，以豉翻。〕大臣既不得告寧而群司營祿念私，鮮循三年之喪〔鮮，息淺翻。〕以報顧復之恩者，〔詩蓼莪云：父母生兮（我），顧我復我，欲報之德，昊天罔極。〕禮義之方，實為彫損。陛下聽大臣終喪，聖功美業，靡以尚茲。孟子曰：『老吾老以及人之老，幼吾幼以及之幼，天下可運於掌。』〔賢曰：言敬吾老亦敬人之老，愛吾幼亦愛人之幼，有敬愛之心，則天下歸順之也。運掌，言易也。范氏曰：老吾老，以老者之禮養吾之老，則謂事親也，使天下之老者皆得其養，故曰以及人之老。幼吾幼，以幼者之禮待吾之幼，謂愛其子也，使天下之幼者皆得其長，故曰以及人之幼。天下可運於掌，言其易也。〕臣願陛下登高北望，以甘陵之思揆度臣子之心，則海內咸得其所。」〔賢曰：甘陵，帝父母陵，陵在清河，故北望也。度，徒洛翻。〕時宦官不便之，竟寢忠奏。庚子，復斷二千石以上行三年喪。〔元初三年，聽大臣行三行喪，今復斷之。斷，音短。〕\n\n 　　袁宏論曰：古之帝王所以篤化美俗，率民為善，因其自然而不奪其情，民猶有不及者，而況毀禮止哀，滅其天性乎！\n\n 　　十二月，高句驪王宮率馬韓、濊貊數千騎圍玄菟，〔韓有三種，一曰馬韓，二曰辰韓，三曰弁辰。馬韓在西，有五十四國。句，如字，又音駒。驪，力知翻。濊，音穢。貊，莫百翻。〕夫餘王遣子尉仇台將二萬餘人與州郡并力討破之。〔夫，音扶。〕是歲，宮死，子遂成立。玄菟太守姚光上言，欲因其喪，發兵擊之，議者皆以為可許。陳忠曰：「宮前桀黠，〔黠，下八翻。〕光不能討，死而擊之，非義也。宜遣使弔問，因責讓前罪，赦不加誅，取其後善。」帝從之。\n\n 　　延光元年（壬戌、一二二）\n\n 　　春，三月，丙午，改元，赦天下。\n\n 　　護羌校尉馬賢追擊麻奴，到湟中，破之，種眾散遁。〔種，章勇翻。〕\n\n 　　夏，四月，京【章：甲十六行本「京」上有「癸未」二字；乙十一行本同；孔本同；退齋校同。】師、郡國四【章：甲十六行本「四」作「二」；乙十一行本同。】十一雨雹，〔雨，于具翻。〕河西雹大者如斗。\n\n 　　幽州刺史馮煥、玄菟太守姚光數糾發姦惡，〔數，所角翻。〕怨者詐作璽書，譴責煥、光，賜以歐刀，〔賢曰：歐刀，刑人之刀也。歐，音一口翻。余謂古歐冶子善作劍，故謂劍為歐刀；當音烏侯翻。〕又下遼東部尉龐奮，使速行刑；〔下，遐稼翻。〕奮即斬光；收煥，〔考異曰：帝紀：「建光元年，四月，甲戌，龐奮承偽璽書殺姚玉。」馮緄傳亦云「建光元年。」按帝紀，去年十二月，高驪圍玄菟，而高驪傳有姚光上言，蓋光實以延光元年被殺，紀、傳誤以「延」為「建」。又今年四月無甲戌。〕煥欲自殺；其子緄疑詔文有異，〔緄，古本翻。〕止煥曰：「大人在州，志欲去惡，實無他故。必是凶人妄詐，規肆姦毒。願以事自上，〔去，羌呂翻。上，時掌翻。〕甘罪無晚。」煥從其言，上書自訟，果詐者所為，徵奮，抵罪。\n\n 　　癸巳，司空陳褒免。五月，庚戌，宗正彭城劉授為司空。\n\n 　　己巳，封河間孝王德為安平王，嗣樂成靖王後。〔自是樂成國改曰安平。去年樂成王萇以罪廢，今以德紹靖王後。諡法：柔德安眾曰靖；恭己鮮言曰靖；寬樂令終曰靖。〕\n\n 　　六月，郡國蝗。\n\n 　　秋，七月，癸卯，京師及郡國十三地震。\n\n 　　高句驪王遂成還漢生口，詣玄菟降，〔降，戶江翻；下同。〕其後濊貊率服，東垂少事。〔濊，音穢。少，詩沼翻。〕\n\n 　　虔人羌與上郡胡反，度遼將軍耿夔擊破之。\n\n 　　八月，陽陵園寢火。〔景帝陵園寢地。〕\n\n 　　九月，甲戌，郡國二十七地震。\n\n 　　鮮卑既殺郡守，膽氣轉盛，控弦數萬騎，冬，十月，復寇鴈門、定襄，〔復，扶又翻。〕十一月，寇太原。\n\n 　　燒當羌麻奴飢困，將種眾詣漢陽太守耿种降。〔種，章勇翻。种，音沖。〕\n\n 　　是岁，京师及郡国二十七雨水。\n\n 　　帝數遣黃門常侍及中使伯榮往來甘陵，〔數，所角翻。使，疏吏翻。〕尚書僕射陳忠上疏曰：「今天心未得，隔并屢臻，〔賢曰：隔并，謂水旱不節也。尚書曰：一極備凶，一極無凶。并，音必姓翻。〕青、冀之域，淫雨漏河，〔賢曰：漏，溢也。余謂雨久不上，河隄為之決漏也。〕徐、岱之濱，海水盆溢，〔禹貢：海岱及淮為徐州。故曰：徐、岱。盆，讀與湓同，音蒲悶翻。〕兗、豫蝗蝝滋生，〔賢曰：蝝，螽子也，音余專翻。余按蝝，蝗子也；董仲舒云然。左傳：宣十五年，冬，蝝生。劉歆曰：蚍蜉木。杜預曰：螽子以冬生，遇塞而死，故不成螽。爾雅曰：蝝、蝮、蜪、蝗也。陸璣草木疏云：螽，幽州人謂之舂箕，蝗類也。曰螽子者，猶蝗子也。〕荊、揚稻收儉薄，并、涼二州羌戎叛戾，加以百姓不足，府帑虛匱。〔帑，他朗翻。〕陛下以不得親奉孝德皇園廟，比遣中使致敬甘陵，〔比，毗至翻。〕朱軒駢馬，相望道路，〔賢曰：朱軒車，使者所乘也。駢，並也。〕可謂孝至矣。然臣竊聞使者所過，威權翕赫，震動郡縣，玉、侯、二千石至為伯榮獨拜車下，〔為，于偽翻；下猥為、誤為同。〕發民修道，繕理亭傳，〔傳，株戀翻。〕多設儲偫，〔偫，大理翻，具也。〕徵役無度，老弱相隨，動有萬計，賂遺僕從，人數百匹，〔謂縑帛也。遺，于朵翻。從，才用翻。〕頓踣呼嗟，〔踣，蒲墨翻；僵也，斃也。〕莫不叩心。河間託叔父之屬，清河有陵廟之尊，〔賢曰：河間王開，安帝淑也。清河王，延平也。陵廟所在，故曰尊。〕及剖符大臣皆猥為伯榮屈節車下，陛下不問，必以為陛下欲其然也。伯榮之威，重於陛下，陛下之柄，在於臣妾，水災之發，必起於此。昔韓嫣託副車之乘，受馳視之使，江都誤為一拜，而嫣受歐刀之誅。〔韓嫣有寵於武帝，常與帝共臥起。江都王入朝，從上獵上林中。天子車駕貟通，未行，先使嫣乘副車，從數十百騎馳視獸。江都王望見，以為天子，辟從者伏謁道旁，嫣驅不見。既過，江都王怒，為太后泣，請得歸國，入宿衛比韓嫣；太后由此銜嫣，遂誅嫣。媽，音偃。〕臣願明主嚴天元之尊，正乾剛之位，〔賢曰：天元，猶乾元也。〕不宜復令女使干錯萬機。〔復，扶又翻。使，如字。〕重察左右，得無石顯漏泄之姦﹖〔石顯事見二十九卷元帝建昭二年。重，直用翻。〕尚書納言，得無趙昌譖崇之詐﹖〔趙昌事見三十四卷哀帝建平四年。〕公卿大臣，得無朱博阿傅之授﹖〔朱博事見三十四卷建平二年。〕外屬近戚，得無王鳳害商之謀﹖〔王鳳事見三十卷成帝河平四年。〕若國政一由帝命，王事每決於己，則下不得偪上，臣不得干君，常雨大水必當霽止，四方眾異不能為害。」書奏，不省。〔省，悉景翻。〕\n\n 　　時三府任輕，機事專委尚書，而災眚變咎，輒切免三公，〔賢曰：切，責也。〕陳忠上疏曰：「漢興【章：乙十一行本「興」作「典」；孔本同。】舊事，丞相所請，靡有不聽。今之三公，雖當其名而無其實，選舉誅賞，一由尚書，尚書見任，重於三公，陵遲以來，其漸久矣。臣忠心常獨不安。近以地震，策免司空陳褒，今者災異，復欲切讓三公。〔復，扶又翻。〕昔孝成皇帝以妖星守心，移咎丞相，〔事見三十三卷綏和二年。〕卒不蒙上天之福，〔卒，子恤翻。〕徒乖宋景之誠；故知是非之分，較然有歸矣。〔分，扶問翻。〕又尚書決事，多違故典，罪法無例，詆欺為先，文慘言醜，有乖章憲。宜責求其意，割而勿聽，上順國典，下防威福，置方員於規矩，審輕重於衡石，〔此言決事當依典法也。賢曰：衡，秤衡也，三十斤為鈞，四鈞為石。〕誠國家之典，萬世之法也！」\n\n 　　汝南太守山陽王龔，政崇寬和，好才愛士。以袁閬為功曹，〔好，呼到翻。閬，音浪。〕引進郡入黃憲、陳蕃等；憲雖不屈，蕃遂就吏。〔就辟而為吏也。〕閬不修異操而致名當時，蕃性氣高明，龔皆禮之，由是群士莫不歸心。\n\n 　　憲世貧賤，父為牛醫。潁川荀淑至慎陽，〔慎陽縣，屬汝南郡。憲，縣人也。賢曰：在慎水之南，因以名縣。應劭曰：慎水出東北入淮。師古曰：「慎」字本作「滇」，音真，後誤為「慎」耳，今猶有真丘、真陽縣，知音不改也。闞駰曰：永平五年，失印更刻，遂誤以「水」為「心」。余按水北為陽，賢既云縣在汁水南，而名慎陽，何也﹖〕遇憲於逆旅，〔逆，迎也，設館舍以迎客，故曰逆旅。賢曰：逆旅，客舍。〕時年十四；淑竦然異之，揖與語，移日不能去，〔移日，言日移晷也。〕謂憲曰：「子，吾之師表也。」既而前至袁閬所，未及勞問，〔勞，力到翻。〕逆曰：「子國有顏子，寧識之乎﹖」〔賢曰：顏子，顏回也。閬，汝南汝陽人。〕閬曰：「見吾叔度耶﹖」〔黃憲，字叔度。〕是時同郡戴良，才高倨傲，而見憲未嘗不正容，及歸，罔然若有失也。其母問曰：「汝復從牛醫兒來邪﹖」〔復，扶又翻；下同。〕對曰：「良不見叔度，自以為無不及；既覩其人，則瞻之在前，忽然在後，〔論語，顏回慕孔子之言。〕固難得而測矣。」陳蕃及同郡周舉嘗相謂曰：「時月之間，不見黃生，則鄙吝之萌復存乎心矣。」〔自朔至晦為一月；三月為一時。賢曰：吝，食也。余謂作事可卑賤者謂之鄙，作事可羞恨者謂之吝。〕太原郭泰，少遊汝南，〔少，詩照翻。〕先過袁閬，不宿而退；進，往從憲，累日方還。或以問泰，曰：「奉高之器，譬諸氿濫，雖清而易挹。〔賢曰：奉高，閬字也。爾雅：側出氿泉，正出濫泉。氿，音軌。濫，音檻。易，以豉翻。〕叔度汪汪若千頃陂，澄之不清，淆之不濁，不可量也。」〔賢曰：淆，混也。量，音良。〕憲初舉孝廉，又辟公府。友人勸其仕，憲亦不拒之，暫到京師，即還，竟無所就，年四十八終。\n\n 　　范曄論曰：黃憲言論風旨，無所傳聞；然士君子見之者靡不服深遠，去玭〔辛：甲十六行本「玭」作「玼」；乙十一行本同。〕吝，〔遠，于願翻。賢曰：玭，音此。說文曰：鮮色也。據此，文當為「疵」，作「玼」者，古字通也。〕將以道周性全，無德而稱乎！〔賢曰：道周備，性全一，無德而稱，言其德大無能名焉。〕余曾祖穆侯〔賢曰：晉書曰：范汪，字玄平，安北將軍。汪生甯，甯生泰，泰生曄。〕以為：「憲，隤然其處順，〔賢曰：易繫辭曰：夫坤，隤然示人簡矣。隤，柔順貌，音大回翻。處，昌呂翻。〕淵乎其似道，〔賢曰：老子曰：道沖而用之或不盈，淵乎似萬物之宗。言深而不可測也。〕淺淺莫臻其分，〔分，扶問翻。〕清濁未議其方，〔賢曰：方，所也。〕若及門於孔氏，其殆庶乎！」〔賢曰：易繫辭曰：顏氏之子，其殆庶幾乎！殆，近也。〕\n\n 　　二年（癸亥、一二三）\n\n 　　春，正月，旄牛夷反，〔前漢旄牛縣，屬蜀郡，後漢省。華陽國志：旄牛縣在邳萊山表。〕益州刺史張喬擊破之。\n\n 　　夏，四月，戊子，爵孔母王聖為野王君。\n\n 　　北匈奴連與車師入寇河西，議者欲復閉玉門、陽關以絕其患。〔賢曰：玉門、陽關，二關名也，在敦煌西界，皆在敦煌龍勒界。復，扶又翻；下同。〕敦煌太守張璫上書曰：〔敦，徒門翻。〕「臣在京師，亦以為西域宜棄，今親踐其土地，乃知棄西域則河西不能自存。謹陳西域三策：北虜呼衍王常展轉蒲類、秦海之間，〔賢曰：大秦國在西海西，故曰秦海。余按蒲類海在唐庭州界。蓋此時北匈奴雖微弱，然東畏鮮卑，不敢還故地，但結連車師、鄯善以擾河西，故呼衍一部常為河西患。若賢註以大秦海西之國為秦海，則約言之耳。西海廣遠，甘英之不能越，北匈奴兵威所未嘗役屬；言展轉二海間，特當時上書者張言之耳。〕轉制西域，共為寇鈔。今以酒 泉屬國吏士二千餘人集昆侖塞，〔賢曰：前書，敦煌郡廣至縣有昆侖障，宜禾都尉居也。廣至故城，在今瓜州常樂縣東。註又見四十五卷明帝永平十七年，與此稍異。〕先擊呼衍王，絕其根本，因發鄯善兵五千人脅車師後部，此上計也。若不能出兵，可置軍司馬，將士五百人，四郡供其犁牛、穀食，出據柳中，此中計也。 〔四郡，武威、酒泉、張掖、敦煌。賢曰：柳中，今西州縣。余按西域傳：柳中在後部金蒲城之北，去交河城八十里。杜佑曰：唐平高昌，以田地城為柳中縣。鄯，上扇翻。〕如又不能，則宜棄交河城，收鄯善等悉使入塞，此下計也。」朝廷下其議。〔鄯，上扇翻。下，遐稼翻。〕陳忠上疏曰：「西域內附日久，區區東望扣關者數矣，此其不樂匈奴、慕漢之效也。〔數，所角翻。樂，音洛。〕今北虜已破車師，勢必南攻鄯善，棄而不救，則諸國從矣。〔言從北匈奴也。〕若然，則虜財賄益增，膽勢益殖，〔賢曰：殖，生也。〕威臨南羌，〔即湟中及南山諸羌。〕與之交通，如此，河西四郡危矣。河西既危，不可不救，則百倍之役興，不訾之費發矣。〔毛晃曰：訾之為言量也，不訾，謂無量可比也。訾，子斯翻。〕議者但令西域絕遠，卹之煩費，不見孝武苦心勤勞之意也。方今敦煌孤危，遠來告急；復不輔助，內無以慰勞吏民，〔勞，力到翻。〕外無以威示百蠻，蹙國減土，非良計也。臣以為敦煌宜置校尉，按舊增四郡屯兵，以西撫諸國。」帝納之，於是復以班勇為西域長史，〔賢曰：西域都護之長史也。余按班超未為都護，亦為將兵長史。敦，徒門翻。復，扶又翻；下同。〕將兵五百人出屯柳中。\n\n 　　秋，七月，丹陽山崩。〔丹陽郡，屬揚州。〕\n\n 　　九月，郡國五雨水。\n\n 　　冬，十月，辛未，太尉劉愷罷；甲戌，以司徒楊震為太尉，光祿勳東萊劉熹為司徒。大鴻臚耿寶自候震，〔候，見也。〕薦中常侍李閏兄於震曰：「李常侍國家所重，欲令公辟其兄；寶唯傳上意耳。〔賢曰：言非己本心，傳在上之意。〕震曰：「如朝廷欲令三府辟召，故宜有尚書敕。」寶大恨而去。執金吾閻顯亦薦所親於震，震又不從。司空劉授聞之，即辟此二人；由是震益見怨。時詔遣使者大為王聖脩第；中常侍樊豐及侍中周廣、謝惲等更相扇動，傾搖朝廷。〔為，于偽翻。惲，於粉翻。更，工衡翻。〕震上疏曰：「臣伏念方今災害滋甚，百姓空虛，二邊震擾，〔三邊，東、西、北也。〕帑藏匱乏，〔帑，它朗翻。藏，徂浪翻。〕殆非社稷安寧之時。詔書為阿母興起第舍，合兩為一，連里竟街，〔賢曰：合兩坊而為一宅；里，即坊也。〕雕脩繕飾，窮極巧伎，〔伎，渠綺翻。〕攻山採石，轉相迫促，為費巨億。周廣、謝惲兄弟，與國無肺府枝葉之屬，〔府，與腑同。〕依倚近倖姦佞之人，與之分威共權，屬託州郡，〔屬，之欲翻。〕傾動大臣，宰司辟召，承望旨意，招來海內貪汙之人，受其貨賂，至有臧錮棄世之徒，〔賢曰：有贓賄禁錮之人。余謂棄世者，見棄於世也。〕復得顯用；白黑渾淆，清濁同源，天下讙譁，為朝結譏。〔渾，戶本翻。讙，許元翻。為，于偽翻。朝，直遙翻。〕臣聞師言，上之所取，〔師，言，眾言也。〕財盡則怨，力盡則叛，怨叛之人，不可復使，惟陛下度之！」〔復，扶又翻。度，徒洛翻。〕上不聽。\n\n 　　鮮卑其至鞬自將萬餘騎攻南匈奴於曼柏，薁鞬日逐王戰死。〔鞬，居言翻。薁，於六翻。〕\n\n 　　十二月，戊辰，京師及郡國三地震。\n\n 　　陳忠薦汝南周燮、南陽馮良學行深純，〔行，下孟翻。〕隱居不仕，名重於也；帝以玄纁羔幣聘之；〔玄，黑色。纁，淺絳色。周官考工記曰：三入為纁。爾雅：三染謂之纁。孔穎達曰：東帛，十端也。端則二丈。十端，六玄、四纁。五兩，三玄、二纁。纁是地色，玄是天色。賢曰：禮，卿執羔。董仲舒春秋繁露曰：凡贄，卿用羔，羔有角而不用，執之不鳴，殺之不鳴，殺之不嗥，類死義者；羔飲其母必跪，類知禮者：故以為贄。纁，許云翻。〕燮宗族更勸之曰：「夫脩德立行，所以為國，〔更，工衡翻。行，下孟翻。為。于偽翻。〕君獨何為守東岡之陂乎﹖」〔燮居汝南安城，有先人草廬，結于岡畔，下有陂田，常肆勤以自給。〕燮曰：「夫脩道者度其時而動，動而不時，焉得享乎！」〔賢曰：享，通也。書曰：慮善而動，動惟厥時。度，徒洛翻。焉，於虔翻。〕與良皆自載至近縣，稱病而還。\n\n 　　三年（甲子、一二四）\n\n 　　春，正月，班勇至樓蘭，以鄯善歸附，特加三綬，〔「三綬」，疑當作「王綬」。綬，音受。〕而龜茲王白英猶自疑未下；〔龜茲，音丘慈。〕勇開以恩信，白英乃率姑墨、溫宿，自縛詣勇，因發其兵步騎萬餘人到車師前王庭，擊走匈奴伊蠡王於伊和谷，〔蠡，音黎。〕收得前部五千餘人，於是前部始復開通；〔復，扶又翻。〕還，屯田柳中。\n\n 　　二月，丙子，車駕東巡。辛卯，幸泰山。三月，戊戌，幸魯；還，幸東平，至東郡，歷魏郡、河內而還。〔還，從宣翻，又如字。〕\n\n 　　 初，樊豐、周廣、謝惲等見楊震連諫不從，無所顧忌，遂詐作詔書，調發司農錢穀、大匠見徒材木，〔調，徒弔翻。見，賢遍翻。〕冬起冢舍、園池、廬觀，役費無 數。〔觀，古玩翻。〕震復上疏曰：「臣備台輔，不能調和陰陽，去年十二月四日，京師地動，其日戊辰；三者皆土，位在中宮，〔賢曰：戊干、辰支，皆士也；并 地動，故言三者。考異曰：震傳作「十一月四日」。按下文「其日戊辰」，十一月丙申朔，戊辰及十二月四日也。〕此中臣、近官持權用事之象也。臣伏惟陛下以邊境未寧，躬自菲薄，官殿垣屋傾倚，枝拄而已。〔賢曰：倚，邪也。拄，音竹柱翻。〕而親近倖臣，未崇斷金，〔賢曰：易繫辭曰：二人同心，其利斷金。言邪佞之人，不與上同心。近，其靳翻。斷，丁亂翻，王肅丁管翻。〕驕溢踰法，多請徒士，盛脩第舍，賣弄威福，道路讙譁，地動之變，殆為此發。〔讙，許元翻。為，于偽翻；下同。〕又，冬無宿雪，春節未雨，百僚焦心，而繕脩不止，誠致早之徵也。惟陛下奮乾剛之德，棄驕奢之臣，以承皇天之戒！」震前後所言轉切，帝既不平之，而樊豐等皆側目憤怨，以其名儒，未敢加害。會河間男子趙騰上書指陳得失，帝發怒，則還自敬德。〔賢曰：尚書無逸之辭。還，反也。敬德加謹，以增脩其德也。〕今趙騰所坐，激許謗語，為罪與手刃犯法有差，乞為虧除，全騰之命，〔虧，減也。許，訐，居謁翻。〕以誘芻蕘輿人之言。」〔賢曰：輿，眾也。詩曰：詢于芻蕘。左氏傳曰：聽輿人之謀也。誘，音酉。〕帝不聽，騰竟伏尸都市。及帝東巡，樊豐等因乘輿在外，競脩第宅，〔乘，繩證翻。〕太尉部掾高舒召大匠令史考校之，〔漢公府諸曹掾，各有分部。賢曰：史謂府史也。余按漢諸官府各有令史。〕得豐等所詐下詔書，具奏，須行還上之，〔須，待也。待車駕行還，上言其事。下，遐稼翻。上，時掌翻。〕豐等惶怖。〔怖，普布翻。〕會太史言星變逆行，遂共譖震云：「自趙騰死後，深用怨懟；〔賢曰：懟，怨怒也，音直類翻。〕且鄧氏故吏，有恚恨之心。」〔賢曰：震初鄧騭辟之，故曰故吏。恚，於避翻；下同。〕壬戌，車駕還京師，使時太學，〔賢曰：且於太學待吉時而後入也，故曰便時。前書，便時上林延壽門。杜佑曰：便時，取日時之便。〕夜，遣使者策收震太尉印綬；震於是迆門絕賓客。〔柴，塞其門也。〕豐等復惡之， 〔復，扶又翻。惡，烏路翻；下同。〕令大鴻臚耿寶奏：「震大臣，不服罪，懷恚望。」有詔，遣歸本郡。〔震，弘農華陰人。〕震行至城西夕【章：甲十六行本 「夕」作「几」；乙十一行本同；孔本同；熊校同。】陽亭，〔雒陽城西也。〕及慷慨謂其諸子、門人曰：〔賢曰：慷慨，悲嘆。余謂慷慨，不得意而見於辭色 也。〕「死者，士之常分。〔分，扶問翻。〕吾蒙恩居上司，疾姦臣狡猾而不能誅，惡嬖女傾亂而不能禁，〔嬖，卑義翻，又必計翻。〕何面見復見日月！〔復，扶又翻；下同。〕身死之日，以雜木為棺， 布單被，裁足蓋形，勿歸冢次，勿設祭祀！」因飲酖而卒。弘農太守移良〔風俗通曰：齊公子雍食吧於移，其後氏焉。〕承樊豐等旨，遣吏於陝縣留停震喪，露棺道側，讁震諸子代郵行書；〔說文曰：郵，境上行書估也。廣雅曰：郵，驛也。此言使震諸子代驛吏傳行文書也。陝，失再翻。〕道路皆為隕涕。〔為，于偽翻。〕\n\n 　　太僕征羌侯來歷曰：〔征羌侯國，屬汝南郡。光武以歷曾祖歙有平羌、隴之功，改汝南當鄉縣為征羌國以封之。賢曰：征羌故城，在今豫州郾城縣東南。〕「耿寶託元舅之親，榮寵過厚，不念報過厚，不念報國恩，而傾側姦臣，傷害忠良，其天禍亦將至矣。」歷，邱之曾孫也。〔歙，許及翻。〕\n\n 　　夏，四月，乙丑，車駕入宮。\n\n 　　戊辰，以光祿勳馮石為太尉。\n\n 　　南單于檀死，弟拔立，為烏稽侯尸逐鞮單于。〔鞮，于奚翻。〕時鮮卑數寇邊，〔數，所角翻，下同。〕度遼將軍耿夔與溫禺犢王呼尤徽將新降者連年出塞擊之，還使屯列衝要。〔衝要者，當敵之衝，邊之要地也。賢曰：還令新降者屯列衝要。降，戶江翻。〕耿夔徵發煩劇，新降者皆怨恨，大人阿族等遂反，〔阿族者，新降一部之大人也。〕脅呼尤徽欲與俱去。呼尤徽曰：「我老矣，受漢家恩，寧死，不能相隨！」眾欲殺之，有救者，得免。阿族等將其眾亡去。中郎將馬翼與胡騎追擊，破之，斬獲殆盡。〔賢曰：殆，近也，欲死盡，所餘無幾。〕\n\n 　　日南徼外蠻夷內屬。〔徼，吉弔翻。〕\n\n 　　六月，鮮卑寇玄菟。\n\n 　　庚午，閬中山崩。〔閬中縣，屬巴郡。賢曰：臨閬中水，因以為名，今降州縣。宋白曰：「閬水紆曲，經其三面，縣居其中，取以名之。〕\n\n 　　秋，七【章：甲十六行本「七」作「八」；乙十一行本同，張校同，云無註本亦作「七」。】月，辛巳，以大鴻臚耿寶為大將軍。\n\n 　　王聖、江京、樊豐等譖太子乳母王男、廚監邴吉等，殺之，〔廚監，主飲食。〕家屬徙比景；太子思男、吉，數為歎息。〔為，于偽翻。〕京、豐懼有後害，乃與閻后妄造虛無，搆讒太子及東宮官屬。帝怒，召公卿公下，議廢太子。耿七承旨，皆以為當廢。太僕來歷與太常桓焉、廷尉犍為張皓議曰：〔犍，居言翻。〕「經說，年未滿十五，過惡不在其身；且男、吉之謀，太子容有不知；宜選忠良保傅，輔以禮義。廢置事重，此誠聖恩所宜宿留！」〔賢曰：宿留，猶停留也；音秀溜。〕帝不從。焉，郁之子也。〔郁，桓榮之子。〕張皓退，復上書曰：「昔賊臣江充造構讒逆，傾覆戾園，孝武久乃覺寤，雖追前失，悔之何及。〔事見二十三卷武帝征和二年、三年。〕今皇太子方十歲，未習保傅之教，可遽責乎！」書奏，不省。〔省，悉景翻。〕九月，丁酉，廢皇太子保為濟 陰王，居於德陽殿西鍾下。〔漢官儀曰：崇玄門內德陽殿也。按帝紀：德陽殿在北宮掖庭中。蔡質漢儀曰：正月旦，天子幸德陽殿，臨軒，公、卿、將、大夫、百宮 各陪朝賀，蠻、貊、胡、羌朝貢畢見，屬郡計吏皆覲，宗室諸劉雜會。又曰：德陽殿，周旋容萬人，陛高二丈，皆文石作壇，激沼水於殿下，天子正旦、節會朝百僚 於此。濟，子禮翻。〕來歷乃要結光祿勳祋諷、宗正劉瑋、將作大匠薛皓、侍中閭丘弘、〔閭丘，複姓；左傳齊有閭丘嬰。〕陳光、趙代、施延、太中大夫九江朱倀 等十餘人，〔要，一遙翻。祋，丁外翻，又丁活翻。倀，丑羊翻。〕俱詣鴻都門證太子無過。帝與左右患之，〔左右，近習也。〕乃使中常侍奉詔脅群臣曰：「父子一體，天性自然；〔孟子曰：父子之道，天性也。〕以義割恩，為天下也。〔為，于偽翻。〕歷、諷等不識大典，而與群小共為讙譁，外見忠直〔見，賢遍翻。〕而內希後翻，飾邪違義，豈事君之禮！朝廷廣開言【章：甲十六行本「言」下有「事之」二字；乙十一行本同；孔本同；張校同。】路，故且一切假貸；若懷迷不反，當顯明刑書。」諫者莫不失色。薛皓先頓首曰：「固宜如明詔。」歷怫然，〔賢曰：字林：怫，鬱也，音扶勿翻。余謂怫然，憤鬱之見於色者。〕廷詰皓曰：「屬通諫何言，而今復背之﹖〔賢曰：屬，近也。通，猶共也。近者共諫，何乃相背也﹖屬，之欲 翻。復，扶又翻。背，蒲妹翻。〕大臣乘朝車，處國事，固得輾轉若此乎！」〔賢曰：輾轉不也。詩曰：輾轉反側。處，昌呂翻。輾，音展。〕乃各稍自引起。歷獨 守闕，連日不肯去。帝大怒，尚書令陳忠與諸尚書遂共劾奏歷等，帝乃免歷兄弟宮，削國租，〔削其征羌國租也。劾，戶概翻，又戶得翻。〕黜歷母武安公主不得會 見。〔武安公主，顯宗女也。武安縣，屬魏郡。見，賢遍翻。〕\n\n 　　隴西郡始還狄道。〔永初五年，隴西徙襄武。〕\n\n 　　烧当羌豪麻奴死，弟犀苦立。\n\n 　　庚申晦，日有食之。\n\n 　　冬，十月，上行幸長安；十一月，乙丑，還雒陽。\n\n 　　是歲，京師及諸郡國二十三地震，三十六大水、雨雹。〔雨，于具翻。〕\n",
    "资治通鉴第五十一卷-汉纪四十三": "　　汉纪四十三　起旃蒙赤奋若，尽昭阳作噩，凡九年。\n\n 　　孝安皇帝下\n\n 　　延光四年（乙丑、一二五）\n\n 　　春，二月，乙亥，下邳惠王衍薨。\n\n 　　甲辰，车驾南巡。 \n\n 　　三月，戊午期，日有食之。\n\n 　　庚申，帝至宛，不豫。〔宛，於元翻。書金縢：主有疾，弗豫。孔安國註曰：不悅豫。〕乙丑，帝發自宛；丁卯，至葉，崩于乘輿。〔葉，式涉翻。乘，繩證翻。〕年三十二。　　\n\n 　　皇后與閻顯兄弟、江京、樊豐等謀曰：「今晏駕道次，〔賢曰：晏，晚也。臣下不敢斥言帝崩，猶言晚駕而出。道次，猶言路次也。〕濟陰王在內，邂逅公卿立之，還為大害。〔邂，下廨翻。逅，戶茂翻。〕乃偽云「帝疾甚」，徙御臥車，所在上食、問起居如故。〔上，時掌翻。〕驅馳行四日，庚午，還宮。〔自葉至雒陽六百餘里。〕辛未，遣司徒劉熹詣郊廟、社稷，告天請命；〔武王有疾，周公為三壇同墠，因太王、王季、文王以請命于天；後世踵而行之。〕其夕，【章：甲十六行本「夕」下有「乃」字；孔本同。】發喪。尊皇后曰皇太后。太后臨朝。以顯為車騎將軍、儀同三司。太后欲久專國政，貪立幼年，與顯等定策禁中，迎濟北惠王子北鄉侯懿為嗣。〔賢曰：惠王，名壽，章帝子也。濟，子禮翻。考異曰：東觀記、續漢書作「北鄉侯犢」，今從袁紀、范書。〕濟陰王以廢黜，不得上殿親臨梓宮，〔臨，力鴆翻。〕悲號不食；〔號，戶刀翻。〕內外群僚莫不哀之。\n\n 　　甲戌，濟南孝王香薨，無子，國絕。〔香，濟南安王康之孫。康，光武子也。〕\n\n 　　乙酉，北乡侯即皇帝位。\n\n 　　夏，四月，丁酉，太尉馮石為太傅，司徒劉熹為太尉，參錄尚書事；前司空李郃為司徒。〔郃，古合翻，又曷閣翻。〕\n\n 　　閻顯忌大將軍耿寶位尊權重，威行前朝，〔朝，直遙翻。〕乃風有司奏「寶及其黨與〔風，讀曰諷。〕中常侍樊豐、虎賁中郎將謝惲、侍中周廣、野王君王聖、聖女 永等更相阿黨，互作威福，皆大不道。」辛卯，豐、惲、廣皆下獄，死；〔更，工衡翻。下，遐稼翻。〕家屬徒比景。貶寶及弟子林慮侯承皆為亭侯，〔牟平侯耿舒子襲，尚顯宗女隆慮公主。寶嗣，襲封，而弟子承紹公主封為林慮侯。林慮，即隆慮也，避殤帝諱，改「隆」為「林」。慮，音廬。〕遣就國；寶於道自殺。王聖母、子徙鴈門。於是以閻景為衛尉，耀為城門校尉，晏為執金吾，兄弟並處權要，〔處，昌呂翻。〕威福自由。\n\n 　　己酉，葬孝安皇帝于恭陵，〔賢曰：恭陵，在今洛陽東北二十七里。〕廟曰恭宗。\n\n 　　九（六）月，乙巳，赦天下。\n\n 　　秋，七月，西域長史班勇發敦煌、張掖、酒泉六千騎及鄯善、疏勒、車師前部兵擊後部王軍就，大破之，〔敦，徒門翻。鄯，上扇翻。〕獲首虜八千餘人，生得軍就及匈奴持節使者，將至索班沒處斬之，傳首京師。〔索班事見上卷永寧元。〕\n\n 　　冬，十月，丙午，越巂山崩。〔巂，音髓。〕\n\n 　　北鄉侯病篤，中常侍孫程謂濟陰王謁者長興渠曰：〔賢曰：興，姓；渠，名。余按百官志，王國謁者比四百石，其下有禮樂長、衛士長、醫工長、永巷長，而無謁者長。竊意長興，姓也。〕「王以嫡統，本無失德；先帝用讒，遂玉廢黜。若北鄉侯不起，相與共斷江京、閻顯，事無不成者。」〔斷，丁亂翻。〕渠然之。又中黃門南陽王康，先為太子府史，〔太子府史，掌東宮府藏。〕及長樂太官丞京兆王國等〔長樂太官丞，掌太后食膳。樂，音洛。〕並附同於程。〔附同者，既相黨附，又與之同謀。〕江京謂閻顯曰：「北鄉侯病不解，〔解，散也。言病纏於身而不散也。〕國嗣宜以時定，何不早徵諸王子，簡所置所！」〔簡，擇也。置，立也。〕顯以為然。辛亥，北鄉侯薨；顯白太后，祕不發喪，更徵諸王子，閉宮門，屯兵自守。\n\n 　　十一月，乙卯，孫程、王康、王國與中黃門黃龍、彭愷、孟叔、李建、王成、張賢、史汎、馬國、王道、李元、楊佗、陳予、趙封、李剛、魏猛、苗光等聚謀於西鍾下，皆截單衣為誓。丁巳，京師及郡國十六地震。是夜，程等共會崇德殿上，〔崇德殿在南宮。水經註：魏文帝於漢崇德殿故處起太極殿，蓋南宮正殿也。〕因入章臺門。時江京、劉安及李閏、陳達等俱坐省門下，〔省門，即禁門也。前書謂禁中為省中。〕程與王康共就斬京、安、達。以李閏權勢積為省內所服，欲引為主，因舉刃脅閏曰：「今當立濟陰王，毋得搖動！」閏曰：「諾。」於是扶閏起，俱於西鍾下迎濟陰王即皇帝位，時年十一。召尚書令、僕射以下從輦幸南宮，程等留守省門，遮扞內外。帝登雲臺，召公卿、百僚，使虎賁、羽林士屯南、北宮諸門。\n\n 　　閻顯時在禁中，憂迫不知所為，〔顯蓋在北宮。〕小黃門樊登勸顯以太后詔召越騎校尉馮詩、虎賁中郎將閻崇兵屯平朔門以禦程等。〔考異曰：宦者傳作「朔平門」。今從袁紀。余按百官志，朔平門，北宮北門也；恐當以宦者傳為是。〕顯誘詩入省，謂曰：「濟陰王立，非皇太后意，璽綬在此。〔誘，音酉。璽，斯氏翻。綬，音受。此謂天子璽綬也。〕苟盡力效功，封侯可得。」太后使授之印曰：「能得濟陰王者，封萬戶侯；得李閏者，五千戶侯。」詩等皆許諾，辭以「卒被召，所將眾少。」〔卒，讀曰猝。〕顯使與發迎吏士於左掖門外，詩因格殺登，歸營屯守。\n\n 　　顯弟衛尉景遽從省中還外府，〔外府，衛尉府也。〕收兵至盛德門。孫程傳召諸尚書使收景。〔傳召，傳詔召之也。〕尚書郭鎮時臥病，聞之，即率直宿羽林出南止車門，逢景從吏士拔白刃呼曰：「無干兵！」鎮即下車持節詔之，景曰：「何等詔！」因斫鎮，不中。〔呼，火故翻。中，竹仲翻。〕鎮引劍擊景墮車，左右以戟叉其胸，遂禽之，送廷尉獄，即夜死。\n\n 　　戊午，遣使者入省，奪得璽綬，帝乃幸嘉德殿，〔按帝紀，嘉德殿在南宮。〕遣侍御史持簡收閻顯及其弟城門校尉耀、執金吾晏，並下獄，誅；〔下，遐稼翻。〕家屬皆徙比景。遷太后於離宮。己未，開門，罷屯兵。壬戌，詔司隸校尉：「惟閻顯、江京近親，當伏辜誅，其餘務崇寬貸。」封孫程等皆為列侯：程食邑為戶，王康、王國食九千戶，黃龍食五千戶，彭愷、孟叔、李建食四千二百戶，王成、張賢、史汎、馬國、王道、李元、楊佗、陳予、趙封、李剛食四千戶，魏猛食二千戶，苗光食千戶：是為十九侯，〔孫程為浮陽侯，王康為華容侯，王國為酈侯，黃龍為湘南侯，彭愷為西平昌侯，孟宿為中廬侯，李建為復陽侯，王成為廣宗侯，張賢為祝阿侯，史汎為臨沮侯，馬國為廣平侯，王道為范縣侯，李元為褒信侯，楊佗為山都侯，陳予為巂侯，趙封為析縣侯，李剛為枝江侯，魏猛為夷陵侯，苗光為東阿侯。〕加賜車馬、金銀、錢帛各有差；李閏以先不豫謀，故不封。握孫程為騎都尉。初，程等入章臺門，苗光獨不入。詔書錄功臣，令王康疏名，康詐疏光入章臺門。光未受符策，〔漢初封王侯皆剖符；至武帝封齊燕、廣陵三王，始作策。〕心不自安，詣黃門令自告。〔黃門令，主省中諸宦者，故詣之自告。〕有司奏康、光欺詐主上；詔書勿問。以將作大匠來歷為衛尉。祋諷、【章：甲十六行本「諷」下有「劉瑋」二字；乙十一行本同；孔本同；張校同；退齋校同。】閭丘弘等先卒，皆拜其子為郎。朱倀、施延、陳光、趙代皆見拔用，後至公卿。〔以來歷等鴻都門之諫也，事見上卷上年。祋，丁外翻，又丁活翻。倀，丑羊翻。〕徵王男、邴吉家屬還京師，厚加賞賜。〔男、吉家徙事見上卷上年。〕帝之見廢也，監太子家小黃門籍建、傅高梵、〔監，古銜翻。賢曰：梵，音扶汎翻。余按來歷傳：傅，中傅也。梵，又房戎翻。〕長秋長趙熹、丞良賀、〔良，姓也。左傳：鄭良霄，穆公子子良之孫。〕藥長夏珍皆坐徒朔方；〔長秋長，蓋即大長秋；丞一人，六百石；中宮藥長，四百石：皆皇后宮官。〕帝即位，並擢為中常侍。\n\n 　　初，閻顯辟崔駰之子瑗為吏，〔駰，音因。〕瑗以北鄉侯立不以正，知顯將敗，欲說令廢立，而顯日沈醉，〔說，輸芮翻；下同。沈，持林翻。〕不能得見，乃謂長史陳禪曰：「中常侍江京等惑蠱先帝，廢黜正統，扶立疏孽。〕孔穎達曰：孽者，孽也，樹木斬而復生謂之孽。以嫡子比根幹，庶子比枝孽，故孽子，枝庶也。中候曰：無易樹子。註云：樹子，適子。玉藻云：公子曰臣孽。註：孽，當為縧。文王曰：本支百世。是適子比樹本，庶子比枝孽也。〕少帝即位，發病廟中，周之勃之徵，於斯復見。〔賢曰：呂后立惠帝後宮子為少帝，周勃廢之也。〕今欲與君共求見說將軍，〔說，式芮翻。〕白太后，收京等，廢少市，引立濟陰王，必上當天心，下合人望，伊、霍之功不下席而立，則將軍兄弟傳祚於無窮；若拒違天意，久曠神器，則將以無罪并辜元惡；〔元惡，大惡也。并辜，謂與之同獲罪也。〕此所謂禍福之會，分功之時也。」〔史記：蔡澤說范睢曰：「君獨不見夫博者乎！或欲大投，或欲分功。今君相秦，坐制諸侯，使天下皆畏，秦，此亦秦之分功之時也。」〕禪猶豫未敢從。會顯敗，瑗坐被斥；〔被，皮義翻。〕門生蘇祗上書言狀，瑗遽止之。時陳禪為司隸校尉，召瑗謂曰：「弟聽祗上書，〔賢曰：弟，但也。司馬相如傳曰：弟俱如臨邛。弟，讀如第。〕禪請為之證。」瑗曰：「此譬猶兒妾屏語耳，〔屏，必郢翻。於隱屏之處相與私語也。〕願使君勿復出口！」〔禪時為司隸校尉，故稱之曰使君。司隸校尉部察三輔、三河、弘農，其職猶十三部使者。鮑永為司隸校尉，光武曰：「奉使如此，何如﹖」復，扶又翻；下同。〕遂辭歸，不復應州郡命。\n\n 　　己卯，以諸王禮葬北鄉侯。\n\n 　　司空劉授以阿附惡逆，辟召非其人，策免。〔辟召非人事見上卷延光二年。〕十二月，甲申，以少府河南陶為司空。\n\n 　　楊震門生虞放、陳翼詣闕追訟震事；〔事見上卷上年。〕詔除震二子為郎，贈錢百萬，以禮改葬於華陽潼亭，〔賢曰：墓在今潼關西大道之北，其碑尚存。華，戶化翻。〕遠近畢至。有大鳥高丈餘集震喪前；〔高，居號翻。〕郡以狀上。〔上，時掌翻。〕帝感震忠，【章：甲十六行本「忠」下有「直」字；乙十一行本同；孔本同；張校同。】詔復以中牢具祠之。〔中牢，即少牢，羊、豕具也。復，扶又翻；下同。〕\n\n 　　議郎陳禪以為：「閻太后與帝無母子恩，宜徙別館，絕朝見，」〔朝，直遙翻。見，賢遍翻。〕群臣議者咸以為宜。司徒掾汝南周舉謂李郃曰：「昔瞽瞍常欲殺舜，舜事之逾謹；〔瞽瞍使舜塗廩，而自下焚廩；使浚井，既入，從而揜之。其欲殺者屢矣，而舜事瞽瞍彌謹。書曰：祗載見瞽瞍，夔夔齋栗。掾，俞絹翻。郃，曷閣翻，又古合翻。〕鄭武姜謀殺莊公，莊公誓之黃泉，秦始皇怨母失行，〔行，下孟翻。〕久而隔絕，後感潁考叔、茅蕉【章：甲十六行本「蕉」作「焦」；乙十一行本同。】之言，復脩子道，書傳美之。〔鄭武姜愛少子共叔段，謀襲莊公，公寘姜氏於城潁而誓之曰：「不及黃泉，無相見也！」潁考叔以舍肉遺母感之，遂為母子如初。秦始皇事見六卷九年。〕今諸閻新誅，太后幽在離宮，若悲愁生疾，一旦不虞，主上將何以令於天下！如從禪議，後世歸咎明公。宜密表朝廷，令奉太后，率群臣朝覲如舊，以厭天心，以答人望！」〔厭，如字，滿也。〕郃即上疏陳之。\n\n 　　孝順皇帝上〔諱保，安帝之子也。諡法：慈和服曰順。伏侯古今註曰：「保」之字曰「守」。〕\n\n 　　永建元年（丙寅、一二六）\n\n 　　春，正月，帝朝太后於東宮，太后意乃安。\n\n 　　甲寅，赦天下。\n\n 　　辛未，皇太后阎氏崩。\n\n 　　辛巳，太傅馮石、太尉劉熹以阿黨權貴免。司徒李郃罷。\n\n 　　二月，甲申，葬安思皇后。〔賢曰：諡法：謀慮不愆曰思。〕\n\n 　　丙戌，以太常桓焉為太傅；大鴻臚朱【章：甲十六行本「朱」上有「京兆」二字；乙十一行本同；孔本同；張校同；退齋校同。】寵為太尉，參錄尚書事；長樂少府朱倀為司徒。〔臚，陵如翻。樂，音洛。倀，丑羊翻。〕\n\n 　　封尚書郭鎮為定潁侯。〔以禽閻景功也。定潁侯國，屬汝南郡。〕\n\n 　　隴西鍾羌反，校尉馬賢擊之，戰於臨洮，斬首千餘級，羌眾皆降；由是涼州復安。〔洮，土刀翻。降，戶江翻。復，扶又翻。〕\n\n 　　六月，己亥，封濟南簡王錯子顯為濟南王。〔安帝延光四年，濟南國絕，今紹封。諡法：一德不懈曰簡；又臣諡：恭敬行善曰簡。〕\n\n 　　秋，七月，庚午，以衛尉來正為車騎將軍。\n\n 　　八月，鮮卑寇代郡，太守李超戰歿。\n\n 　　司隸校尉虞詡到官數月，奏馮石、劉熹，免之，又劾奏中常侍程璜、陳秉、孟生、李閏等，〔劾，戶概翻，又戶得翻。〕百官側目，號為苛刻。三公劾奏：「詡盛夏多拘繫無辜，為吏民患。」〔三公欲致詡罪，言盛夏當順天地長物之性，不當違法拘繫無辜。劾，戶概翻，又戶得翻。〕詡上書自訟〔考異曰：詡傳云：「帝省其章，乃為免司空陶敦。」按袁絕，孫程就國在九月，而敦免在十月，蓋帝由此知敦不直，因事免之。不然，何三府共奏而獨免敦也！〕曰：「法禁者，俗之隄防；刑罰者，民之銜轡。今州任郡，郡曰任縣，更相委遠，〔更，工衡翻。遠，于願翻。〕百姓怨窮；以苟容為賢，盡節為愚。臣所發舉，臧罪非一。〔臧，古贓字通。〕三府恐為臣所奏，遂加誣罪。臣將從史魚死，即以尸諫耳！」〔韓詩外傳曰：衛大夫史魚病且死，謂其子曰：「我數言蘧伯玉之賢而不能進，彌子瑕不肖而不能退；為人臣生不能進賢，退不肖，死不當治喪正堂，殯我於室足矣。」君問其故。子以父言聞。君乃立召蘧伯玉而貴之，斥彌子瑕而退之，徙殯於正堂，成禮而後去。〕帝省其章，乃不罪詡。〔省，悉景翻。〕\n\n 　　中常侍張防賣弄權勢，請託受取；詡案之，屢寢不報。詡不勝其憤，〔勝，音升。〕乃自繫廷尉，奏言：「昔孝安皇帝任用樊豐，交亂嫡統，幾亡社稷。〔事見上卷安帝延光三年。幾，居希翻。〕今者張防復弄威柄，〔復，扶又翻；下同。〕國家之禍將重至矣。〔重，直用翻。〕臣不忍與防同朝，謹自繫以聞，無令臣襲楊震之跡！」〔楊震事見上卷延光三年。〕書奏，防流涕訴帝，詡坐論輸左校；〔將作大匠有左校令，掌左工徒。輸左校者，免官為徒，輸作左校也。校，戶教翻。〕防必欲害之，二日之中，傳考四獄。獄吏勸詡自引，〔自引，謂引分自裁也。傳，株戀翻。〕詡曰：「寧伏歐刀以示遠近！〔謂寧受刑而死於市也。〕暗嗚自殺，〔類篇曰：啼泣無聲謂之喑，歎傷謂之嗚。〕是非孰辨邪！」浮陽侯孫程、祝阿侯張賢相率乞見，〔浮陽侯國，屬勃海郡。見，賢遍翻。〕程曰：「陛下始與臣等造事之時，〔賢曰：謂帝被廢，程等謀立之時也。〕常疾姦臣，知其傾國。今者即位而復自為，何以非先帝乎！司隸校尉虞詡為陛下盡忠，〔為，于偽翻。〕而更被拘繫；常侍張防臧罪明正，反搆忠良。今客星守羽林，〔史記天官書：虛、危南有眾星曰羽林。晉書天文志：羽林四十五星，在營室南。〕其占宮中有姦臣；宜急收防送獄，以塞天變。」〔塞，悉則翻。〕時防立在帝後，程叱防曰：「姦臣張防，何不下殿！」防不得已，趨就東箱。〔賢曰：埤蒼云：箱，序也，字或作「廂」。〕程曰：「陛下急收防，無令從阿母求請！」〔賢曰：阿母，宋娥也。〕帝問諸尚書，尚書賈朗素與防善，證詡之罪；帝疑焉，謂程曰：「且出，吾方思之！」於是詡子顗〔顗，魚豈翻。〕與門生百餘人，舉幡候中常侍高梵車，叩頭流血，訴言枉狀。梵入言之，〔梵，房戎翻，又房汎翻。〕防坐徙邊，賈朗等六人或死或黜；即日赦出詡。程復上書陳詡有大功，語甚切激。〔復，扶又翻。〕帝感悟，復徵拜議郎；數日，遷尚書僕射。\n\n 　　詡上疏薦議郎南陽左雄曰：「臣見方今公卿以下，類多拱默，〔拱默，言拱手而默無一言。〕以樹恩為賢，盡節為愚，至相戒曰：『白璧不可為，容容多後福。』〔賢曰：容容，猶和同也。言不可為白璧之清潔，常與眾人和同也。〕伏見議郎左雄，有王臣蹇蹇之節，〔易曰：王臣蹇蹇，匪躬之故。〕宜擢在喉舌之官，〔東都謂尚書為喉舌之官，以其出納王命也。〕必有匡弼之益。」由是拜雄尚書。\n\n 　　浮陽侯孫程等懷表上殿爭功，帝怒；有司劾奏「程等干亂悖逆，〔劾，戶概翻，又戶得翻。悖，蒲沒翻，又蒲內翻。〕王國等皆與程黨，久留京都，益其驕恣。」帝乃免程等官，悉徙封遠縣；因遣十九侯就國，敕雒陽令促期發遣。\n\n 　　司徒掾周舉說朱倀曰：「朝廷在西鍾下時，非孫程豈立！〔東都謂天子為國家，又謂為朝廷。說，輸芮翻。倀，丑羊翻。〕今忘其大德，錄其小過；如道路夭折，〔夭，於紹翻。〕帝有殺功臣之譏。及今未去，宜急表之！」倀曰：「今詔指方怒，吾獨表此，必致罪譴。」舉曰：「明公年過八十，位為台輔，不於今時竭忠報國，借身安寵，欲以何求！祿位雖全，必陷佞邪之議；諫而獲罪，猶有忠貞之名。若舉言不足採，請從此辭！」倀乃表諫，帝果從之。\n\n 　　程徒封宜城侯；〔宜城縣，屬南郡，春秋之羅國也。考異曰：袁紀：「秋，七月，有司奏：『浮陽侯孫程、祝阿侯張賢為司隸校尉虞詡訶叱左右，謗乩大臣，妄造不祥，干亂悖逆；王國等皆與程黨，久留京師，益其驕溢。』詔免程等，徙為都梁侯。程怨恨，封還印綬；更封為宜城侯。」范書孫程傳，亦云「坐訟虞詡，呵叱左右，就國。」按虞詡傳，「程言見用，上不以為怒。」周舉傳云，「程坐爭功就國」，今從之。〕到國，怨恨恚懟，〔恚，於避翻。懟，直類翻。〕封還印綬、符策，亡歸京師，往來山中。詔書追求，復故爵土，賜車馬、衣物，遣還國。\n\n 　　冬，十月，丁亥，司空陶敦免。\n\n 　　朔方以西，障塞多壞，鮮卑因此數侵南匈奴；〔數，所角翻。〕單于憂恐，上書乞修復障塞。庚寅，詔：「黎陽營兵出屯中山北界；〔賢曰：黎陽先置營兵；以南單于求復障塞，恐入侵擾亂，置屯兵於中山北界。舊中山郡，今之定州是也。余謂移黎陽營屯中山北界，不過為南部聲援耳。〕令緣邊郡增置步兵，列屯塞下，教習戰射。」\n\n 　　以廷尉張皓為司空。\n\n 　　班勇更立車師後部故王子加特奴為王。〔更，工衡翻；下同。〕勇又使別校誅斬東且彌王，〔校，戶教翻。且，子余翻。范書：東且彌國，去洛陽九千二百里。〕亦更立其種人為王；〔種，章勇翻。〕於是車師六國悉平。〔西域傳：卑陸、蒲類、東且彌、移支、車師前、後王，是為六國。〕\n\n 　　勇遂發諸國兵擊匈奴，呼衍王亡走，其眾二萬餘人皆降。生得單于從兄，勇使加特奴手斬之，以結車師、匈奴之隙。北單于自將萬餘騎入後部，至金且谷；〔且，子余翻。〕勇使假司馬曹俊救之，單于引去，俊追斬其貴人骨都侯。於是呼衍王遂徙居枯梧河上，是後車師無復虜跡。\n\n 　　二年（丁卯、一二七）\n\n 　　春，正月，中郎將張國以南單于兵擊鮮卑其至鞬，破之。〔鞬，居言翻。〕\n\n 　　二月，遼東鮮卑寇遼東玄菟；〔菟，同都翻。〕烏桓校尉耿曄發緣邊諸郡兵及烏桓出塞擊之，斬獲甚眾；鮮卑三萬人詣遼東降。〔降，戶江翻；下同。〕\n\n 　　三月，旱。\n\n 　　初，帝母李氏瘞在雒陽北，〔李氏死見上卷安帝元初二年。瘞，於計翻。〕帝初不知；至是，左右白之，帝乃發哀，親到瘞所，更以禮殯。〔殯用皇后禮。瘞，於計翻。〕六月，乙酉，追諡為恭愍皇后，葬于恭陵之北。\n\n 　　西域郭諸國皆服於漢，唯焉耆王元孟未降，〔元孟，和帝永元六年班超所立也。〕班勇奏請攻之。於是遣敦煌太守張朗將河西四郡兵三千人配勇，〔敦，徒門翻。〕因發諸國兵四萬餘人分為兩道擊之，勇從南道，朗從北道，約期俱至焉耆。而朗先有罪，欲徼功自贖，〔徼，一遙翻。〕遂先期至爵離關，〔釋氏西域記：龜茲國北四十里山上有寺，名雀離大清淨。先，悉薦翻。〕遣司馬將兵前戰，獲首虜二千餘人，元孟懼誅，逆遣使乞降。張朗徑入焉耆，受降而還。朗得免誅，勇以後期徵，下獄，免。〔夏之政典曰：先時者殺無赦，不及時者殺無赦。張朗先期以徼功，法所必誅，則班勇非後期也。漢之用刑，不審厥衷，勇免之後，西域事去矣。下，遐稼翻。〕\n\n 　　秋，七月，甲戌朔，日有食之。\n\n 　　壬午，太尉朱寵、司徒朱倀免。庚子，以太常劉光為太尉、錄尚書事，光祿勳汝南許敬為司徒。光，矩之弟也。敬仕於和、安之間，當竇、鄧、閻氏之盛，無所屈橈；〔橈，奴教翻。〕三家既敗，士大夫多染污者，〔污，烏故翻。〕獨無謗言及於敬，當世以此貴之。\n\n 　　初，南陽樊英，少有學行，〔少，詩照翻。行，下孟翻。〕名著海內，隱於壺山之陽，〔賢曰：壺山，在今鄧州新城縣北，即張衡南都賦所云「天封、大狐」是也。〕州郡前後禮請，不應；公卿舉賢良、方正、有道，皆不行；安帝賜策書徵之，不赴。是歲，帝復以策書、玄纁，備禮徵英，〔復，扶又翻。〕英固辭疾篤。詔切責郡縣，駕載上道。英不得已，到京，稱疾不肯起；強輿入殿，〔強，其兩翻。〕猶不能屈。帝使出就太醫養疾，〔太醫令，屬少府，掌諸醫，有藥丞、方丞。〕月致羊酒。其後帝乃為英設壇，〔為，于偽翻。〕令公車令導，尚書奉引，〔引，與靷同，音羊晉翻。〕賜几、杖，待以師傅之禮，〔考異曰：英傳云：「四年，三月，乃設壇場見英。」黃瓊傳，李固勸書，已云「樊英設壇席。及瓊至，上疏薦英，稱光祿大夫。」則是瓊至之時，英已嘗設壇見之，而為光祿大夫矣。至三年旱，瓊復上疏。若四年方設壇場見英，則都與瓊傳異，知其必不在四年也。〕延問得失，拜五官中郎將。數月，英稱疾篤；詔以為光祿大夫，賜告歸，令在所送穀，以歲時致牛酒。英辭位不受，有詔譬旨，勿聽。〔有詔書譬曉以上旨，不聽其辭位也。〕\n\n 　　英初被詔命，〔被，皮義翻；下同。〕眾皆以為必降志。南郡王逸素與英善，因與其書，多引古譬諭，勸使就聘。英順逸議而至；及後應對無奇謀深策，談者以為失望。河南張楷與英俱徵，謂英曰：「天下有二道，出與處也。〔處，昌呂翻；下同。〕吾前以子之出，能輔是君也，濟斯民也。而子始以不訾之身〔賢曰：訾，量也。言無量可比之，貴重之極也。訾，音資。〕怒萬乘之主，〔按英傳：英強輿入殿，猶不以禮屈。帝怒，謂英曰：「朕能生君，能殺君；能貴君，能賤君；能富君，能貧君；君何以慢朕命﹖」英曰：「臣受命於天，生盡其命，天也；死不得其命，亦天也。陛下焉能生臣，焉能殺臣！臣見暴君如見仇讎，立其朝猶不肯，可得而貴乎！雖在布衣之列，環堵之中，晏然自得，不易萬乘之尊，又可得而賤乎！陛下焉能貴臣，焉得賤臣！非禮之祿，雖萬鍾不受也，申其志，雖簞食不厭也，陛下焉能富臣，焉能貧臣乎！」帝不能屈而敬其名，使出就太醫養疾，月致羊酒。〕及其享受爵祿，又不聞匡救之術，進退無所據矣。」\n\n 　　臣光曰：古之君子，邦有道則仕，邦無道則隱。隱非君子之所欲也。人莫己知而道不得行，群邪共處〔處，昌呂翻。〕而害將及身，故深藏以避之。王者舉逸民，揚仄陋，〔論語曰：舉逸民，天下之民歸心焉。堯典曰：明明揚側陋。〕固為其有益於國家，〔為，于偽翻。〕非以徇世俗之耳目也。是故有道德足以尊主，智能足以庇民，被褐懷玉，深藏不市，〔聖人被褐懷玉；玉，至寶也，被褐而懷之，喻珍美不外見也。良賈深藏若虛；賈有善貨，深藏若無所有者，不得善價則不售。此皆以喻抱道懷才之士。被，皮義翻。〕則王者當盡禮而致之，屈己以【章：甲十六行本「以」下有「下之，虛心以」五字；乙十一行本同；孔本同；張校同。】訪之，克己以從之，然後能利澤施于四表，功烈格于上下。取其道不取其人，務其實不務其名也。\n\n 　　其或禮備而不至，意勤而不起，則姑內自循省而不敢強致其人，〔省，悉景翻。強，其兩翻。〕曰：豈吾德之薄而不足慕乎﹖政之亂而不可輔乎﹖群小在朝而不敢進乎﹖誠心不至而憂其之不用乎﹖何賢者之不我從也﹖苟其德已厚矣，政已治矣，群小遠矣，〔治，直吏翻。遠，于願翻。〕誠心至矣，彼將扣閽而自售，又安有勤求而不至者哉！荀子曰：「耀蟬者，務在明其火，振其木而已；火不明，雖振其木，無益也。〔楊倞曰：南方人照蟬，取而食之，禮記有蜩范是也。〕今人主有能明其德，則天下歸之，若蟬之歸明火也。」或者人主恥不能致，乃至誘之以高位，脅之以嚴刑。〔公孫述之待李業諸人政如此。誘，音酉。〕使彼誠君子邪，則位非所貪，刑非所畏，終不可得而致也；可致者，皆貪位畏刑之人也，烏足貴哉！\n\n 　　若乃孝弟著於家庭，行誼隆於鄉曲，〔弟，讀曰悌。行，下孟翻。〕利不苟取，仕不苟進，潔己安分，優游卒歲，〔分，扶問翻。卒，子恤翻。〕雖不足以尊主庇民，是亦清脩之吉士也；王者當褒優安養，俾遂其志。若孝昭之待韓福，〔昭帝元鳳元年三月，賜郡國所選有行義者涿郡韓福等五人帛，人五十匹，遣歸。詔曰：「朕閔勞以官職之事，其務修孝弟以教鄉里。」令郡縣嘗以正月賜羊酒；其有不幸者，賜衣一襲，祠以中牢。〕光武之遇周黨，〔事見四十一卷建武五年。〕以勵廉恥，美風俗，斯亦可矣，固不當如范升之詆毀，又不可如張楷之責望也。\n\n 　　至於飾偽以邀譽，釣奇以驚俗，不食君祿而爭屠沽之利，不受小官而規卿相之位，名與實反，心與迹違，斯乃華士、少正卯之流，〔韓非子曰：太公封於齊，東海上有任矞、華士昆弟二人，太公殺之。周公急傳而問曰：「二子皆賢人，殺之何也﹖」太公曰：「是昆弟立議曰：『不臣天子』，是望不得而臣也；『不友諸侯』，是望不得而友也；『耕而食之，掘而飲之，無求於人』，是望不得以賞罰勸禁也。且聖王所以使人，非爵賞則刑罰也；今四者不足以使之，則望誰為君乎！是以誅之也。」荀以曰：孔子為魯相，七日而誅少正卯。門人進問曰：「夫少正卯，魯之聞人也，夫子為政而始誅之，得無失乎﹖」孔子曰：「其有惡者五，而盜竊不與焉：一曰心達而險，二曰行僻而堅，三曰言偽而辯，四曰記醜而博，五曰順非而澤。此五者，有一於人，則不得免於君子之誅，而少正卯兼有之。」〕其得免於聖之誅幸矣，尚何聘召之有哉！\n\n 　　時又徵廣漢楊厚、江夏黃瓊。瓊，香之子也。厚既至，豫陳漢有三百五十年之繍以為戒，〔賢曰：春秋命歷序曰：四百年之間，閉四門，聽外難，群異並賊，官有孽臣，州有兵亂，五七弱暴漸之效也。宋均註云：五七，三百五十歲，當順帝漸微，四方多逆賊也。〕拜議郎。瓊將至，李固以書逆遺之曰：〔遺，于季翻。〕「君子謂伯夷隘，柳下惠不恭。不夷不惠，可否之間，〔孟子曰：伯夷隘，柳下惠不恭；隘與不恭，君子不由也。賢曰：論語，孔子曰：伯夷、叔齊不降其志，不辱其身。謂柳下惠、降志辱矣。我則異於是，無可無不可。鄭玄註云：不為夷、齊之清，不為惠、連之屈，故曰異於是也。〕聖賢居身之所珍也。誠欲枕山棲谷，〔枕，之鴆翻。〕擬迹巢、由，斯則可矣；若當輔政濟民，今其時也。自生民以來，善政少而亂俗多，必待堯、舜之君，此為士行其志終無時矣。嘗聞語曰：『嶢嶢者易缺，皦皦者易汙。』〔嶢嶢，山之高也。皦皦，玉石之白也。嶢，倪幺翻。易，以豉翻。〕盛名之下，其實難副。近魯陽樊君被徵初至，〔被，皮義翻。〕朝廷設壇席，猶待神明，雖無大異，而言行所守，亦無所缺；〔行，下孟翻。〕而毀謗布流，應時折減者，〔言其名譽折減也。折，食列翻。〕豈非觀聽望深，聲名太盛乎！〔言其聲名之盛，素動人之觀聽，故所望者深也。〕是故俗論皆言『處士純盜虛聲』。〔處，昌呂翻。〕願先生弘此遠謨，令眾人歎服，一雪此言耳！」瓊至，拜議郎，稍遷尚書僕射。瓊昔隨父在臺閣，〔瓊父香，和帝時為尚書令。〕習見故事；及後居職，達練官曹，〔達，明也。練，習也。言明習尚書諸曹事也。〕爭議朝堂，莫能抗奪。〔莫能抗言以奪其議也。朝，直遙翻。〕數上疏言事，〔數，所角翻。〕上頗采用之。\n\n 　　李固，郃之子，〔郃，曷閣翻，又古今翻。〕少好學，〔少，詩照翻。好，呼到翻。〕常改易姓名，杖策驅驢，〔策，馬策也。〕負笈從師，不達千里，〔笈，極曄翻，書箱也。不遠千里，不憚千里之遠也。〕遂究覽墳籍，為世大儒。每到太學，密人公府，定省父母，〔記曰：凡為人子，冬溫而夏清，昏定而晨省。孔穎達曰：安定其牀礮也。省問其安否何如。省，悉景翻。〕不令同業諸生知其為郃子也。\n\n 　　三年（戊辰、一二八）\n\n 　　春，正月，丙子，京師地震。\n\n 　　夏，六月，旱。\n\n 　　秋，七月，茂【章：甲十六行本「茂」上有「丁酉」二字；乙十一行本同；退齋校同。】陵園寢災。\n\n 　　九月，鮮卑寇漁陽。\n\n 　　冬，十二月，己亥，太傅桓焉免。\n\n 　　车骑将军来历罢。\n\n 　　南單于死，弟休利立，為去特若尸逐就單于。\n\n 　　帝悉召孙程等还京师。\n\n 　　四年（己巳、一二九）\n\n 　　春，正月，丙寅，赦天下。\n\n 　　丙子，帝加元服。\n\n 　　夏，五月，壬辰，詔曰：「海內頗有災異，朝廷脩政，太官減膳，珍玩不御。〔御，進也。〕而桂陽太守文礱，〔郡國志：桂陽郡，在雒陽南三千九百里。礱，音力公翻。〕不惟竭忠宣暢本朝，〔言不思宣暢本朝遇災脩省之意也。朝，直遙翻。〕而遠獻大珠以求幸媚，今封以還之！」〔不罪礱而但封還其珠，非所以昭德塞違也。〕\n\n 　　五州雨水。\n\n 　　秋，八月，丁巳，太尉劉光、司空張皓免。\n\n 　　尚書僕射虞詡上言：「安定、北地、上郡，山川險阨，沃野千里，土宜畜牧，水可溉漕。〔既可溉田，又可通漕也。畜，許六翻。〕頃遭元元之災，〔洪氏隸釋曰：東漢書鄧騭傳「元二之災」，註云：元二，即元元也。古書字當再讀者，於上字之下為小「二」字，當兩度言之。後人不曉，遂讀為元二，或同之陽九，或附之百六，良由不悟，致斯乖舛。岐州石鼓銘，凡重言者皆為「二」字，明驗也。趙氏云：楊孟文石門碑，漢威宗建和二年立，其文有曰：中遭元二，橋梁斷絕。若讀為元元，則為不成文理。疑當時自有此語，漢註未必然也。予按漢刻如北海相景君及翊夫人碑之類，凡重文皆以小「二」字贅其下。此碑有烝烝、明明、蕩蕩、世世、勤勤，亦不再出上一字，然非若元二，遂書為二大字也。又孔耽碑云：遭元轗軻，人民相食。若作元元，下文不應言人民。漢註之非明矣。王充論衡曰：今上嗣位，元二之間，嘉德布流；三年，零陵生芝草五本；四年，甘露降五縣。則論衡所云元二者，蓋謂即位之元年、二年也。鄧君傳云：永初元年夏，涼部叛羌搖蕩西州，詔騭將羽林五校士擊之。冬，徵騭班師，迎拜為大將軍。帝紀班師在二年十一月，傳有脫字也。又云：時遭元二之災，人士荒飢，盜賊群起，四夷侵叛。騭崇節儉，罷力役，進賢士，故天下復安。則此傳所云元二者，亦謂元年、二年也。安帝紀書兩年之間，萬民飢流，羌、貊叛戾。又與傳同。此碑所云西戎虐殘，橋梁斷絕，正是鄧騭出師時，則史傳、碑碣皆與論衡合。建初者，章帝之始年。永初者，安帝之始年。乃知東漢之文所謂元二者如此。〕眾羌內潰，郡中兵荒，二十餘年。夫棄沃壤之饒，捐自然之財，不可謂利；離河山之阻，〔離，力智翻。〕守無險之處，難以為固。今三郡未復，園陵單外，〔賢曰：園陵，謂長安諸陵園也。單外，謂守固。余謂西漢諸陵園不皆在長安，單外，言無蔽障。〕而公卿選懦，容頭過身，〔賢曰：前書音義曰：選懦，柔怯也。懦，音而掾翻。〕張解設難，〔張解者，開張其說以為解。設難者，鋪設其辭以發難。難，乃旦翻。〕但計所費，不圖其安。宜開聖聽，考行所長。」九月，詔復安定、北地、上郡還舊土。〔安帝永初五年，三郡內徙。〕\n\n 　　癸酉，以大鴻臚龐參為太尉、錄尚書事。〔臚，陵如翻。龐，皮江翻。〕太常王龔為司空。\n\n 　　冬，十一月，庚辰，司徒許敬免。\n\n 　　鲜卑寇朔方。\n\n 　　十二月，乙卯，以宗正弘農劉崎為司徒。〔崎，丘宜翻。〕\n\n 　　是歲，于窴王放前殺拘彌王興，自立其子為拘彌王，〔拘彌王居寧彌城，去長史所居柳中城四千九百里。〕而遣使者貢獻，敦煌太守徐由上求討之。〔敦，徒門翻。上，時掌翻。〕帝赦于窴罪，令歸拘彌國；放前不肯。\n\n 　　五年（庚午、一三○）\n\n 　　夏，四月，京師旱。\n\n 　　京师及郡国十二蝗。\n\n 　　定遠侯班超之孫始尚帝姑陰城公主。〔公主，清河孝王之女。陰縣，屬南陽郡。宋白曰：陰城縣，在今穀城縣北；宋乾德二年置光化軍。〕主驕淫無道；始積忿怒，伏刃殺主。冬，十月，乙亥，始坐腰斬，同產皆棄市。\n\n 　　六年（辛未、一三一）\n\n 　　春，二月，庚午，河間孝王開薨；子政嗣。政帒很不奉法，〔很，下墾翻。〕帝以侍御史吳郡沈景有強能，擢為河間相。〔侍御史，秩六百石。擢為王國相，秩二千石。相，息亮翻。〕景到國，謁王，王不正服，箕踞殿上；侍郎贊拜，景峙不為禮，〔賢曰：崎，立也。〕問王所在。虎賁曰：「是非王邪！」〔賁，音奔。〕景曰：「王不正服，常人何別！今相謁王，豈謁無禮者邪！」王凓而更服，〔別，彼列翻。更，工衡翻。〕景然後拜；出，住宮門外，請王傅責之〔漢諸王國有太傅，至成帝時更曰傅。〕曰：「前發京師，陛見受詔，〔見，賢遍翻。〕以王不恭，相使檢督。諸叵空受爵祿，曾無訓導之義！」因奏治其罪，〔治，直之翻。〕詔書讓政而詰責傅。景因捕諸姦人，奏案其罪，殺戮尤惡者數十人，出冤獄百餘。政遂為改節，悔過自脩。〔為，于偽翻。〕\n\n 　　帝以伊吾膏腴之地，傍近西域，匈奴資之以為鈔暴；〔近，其靳翻。鈔，楚交翻。〕三月，辛亥，復令開設屯田，如永元時事，〔見四十七卷和帝永元二年。〕置伊吾司馬一人。\n\n 　　初，安帝薄於藝文，博士不復講習，朋徒相視怠散，學舍穨敝，鞠為園蔬，〔穨，徒回翻。賢曰：詩小雅曰：鞠為茂草。註云：鞠，窮也。〕或牧兒、蕘豎薪刈其下。〔蕘豎，刈草者也。蕘，如招翻。〕將作大匠翟酺上疏請脩繕，誘進後學，帝從之。〔翟，直故翻。酺，薄乎翻。誘，音酉。〕秋，九月，繕起太學，凡所造構二百四十房，千八百五十室。\n\n 　　護烏桓校尉耿曄遣兵擊鮮卑，破之。〔曄，與曅同。〕\n\n 　　護羌校尉韓皓轉湟中屯田置兩河間，以逼群羌。〔兩河，謂賜支河及逢留大河也。〕皓坐事徵，以張掖太守馬續代為校尉。兩河間羌以屯田近之，〔近，其靳翻。〕恐必見圖，乃解仇詛盟，各自儆備；〔詛，莊助翻。〕續上移【章：甲十六行本「移」下有「屯」字；乙十一行本同；孔本同。】田還湟中，〔上，上奏也，音時掌翻。〕羌意乃安。\n\n 　　帝欲立皇后，而貴人有寵者四人，莫知所建，議欲探籌，以神定選。〔書四人姓氏於籌，禱之於神而探之，得之為入選。探，他南翻。〕尚書僕射尚郡胡廣與尚書馮翊郭虔、史敞上疏諫曰：「竊見詔書，以立后事大，謙不自專，欲假之籌 策，決疑靈神；篇籍所記，祖宗典故，未嘗有也。恃神卜【章：甲十六行本「卜」作「任」；乙十一行本同；孔本同；張校同。】筮，既未必當賢；就值其人，猶非 德選。夫岐嶷形自於，〔賢曰：詩云：克岐克嶷。鄭註云：岐岐然意有所知，其貌嶷嶷然有所識別也。嶷，魚力翻。〕俔天必有異表，〔賢曰：俔，音苦見翻。說文 曰：俔，譬論也。詩云：文王嘉止，大邦有子，俔天之妹。文王聞太姒之賢則美之，言大邦有子女，譬天之有女弟，故求為配焉。〕宜參良家，簡求有德，德同以年，年鈞以貌；稽之典經，斷之聖德。」〔斷，丁亂翻。〕帝從之。\n\n 　　恭懷皇后弟子乘氏侯商之女，〔恭懷皇后，和帝母梁貴人也。乘氏縣，屬濟陰郡，春秋之乘丘也。乘，繩證翻。〕選入掖庭為貴人，常特被引御，從容辭曰：「夫陽以博施為德，〔被，皮義翻。從，千容翻。施，式智翻。〕陰以不專為義。螽斯則百福所由興也。〔言后妃不勡忌，若螽斯，則子孫眾多而百福興矣。〕願陛下思雨之均澤，小妾得免於罪。」帝由是賢之。\n\n 　　陽嘉元年（壬申、一三二）\n\n 　　春，正月，乙巳，立貴人梁氏為皇后。\n\n 　　京师旱。\n\n 　　三月，揚州六郡妖賊章河等寇四十九縣，殺傷長吏。〔揚州部九江、丹楊、廬江、會稽、吳、豫章等六郡。妖，於驕翻。長，知兩翻。〕\n\n 　　庚寅，赦天下，改元。\n\n 　　夏，四月，梁商加位特進；頃之，拜執金吾。\n\n 　　冬，耿曄遣烏桓戎末魔等鈔擊鮮卑，大獲而還。〔范書鮮卑傳作「戎末廆」。章：乙十一行本正作「廆」；張校同。賢曰：廆，音胡罪翻。鈔，楚交翻。〕鮮卑復寇遼東屬國，耿曄移屯遼東無慮城以拒之。〔復，扶又翻。郡國志：遼東屬國，故邯鄉西部都尉，安帝時以為屬國都尉，領昌遼、賓徒、徒河、無慮、險瀆、房六城；在雒陽東北三千二百六十里。無慮，因毉無慮山以名縣。慮，音廬。〕\n\n 　　尚書令左雄上疏曰：「昔宣帝以為吏數變易，則下不安業；久於其事，則民服教化；其金政治者，輒以璽書勉勵，增秩賜金，公卿缺則以次用之。是以吏稱其職，民安其業，漢世良吏，於茲為盛。〔謂尹翁歸、韓延壽、朱邑、龔遂、黃霸之屬也。事業見宣帝紀。數，所角翻。治，直吏翻。稱，尺證翻。〕今典城百里，轉動無常，各懷一切，莫慮長久。謂殺害不辜為威風，聚斂整辦為賢能；〔斂，力贍翻。〕以治己安民為劣弱，〔治，直之翻。〕奉法循理為不治。髡鉗之戮，生於睚眦；〔師古曰：睚眦，舉目眦也，猶言顧瞻之頃也。睚，音箧。眦，音才賜翻。字書曰：睚，牛懈翻，怒視也。監，古銜翻。背，音輩。〕與同疾疢，〔言同有此病也。疢，丑刃翻。〕見非不舉，聞惡不察。觀政於亭傳，責成於翆月；〔言郡縣長吏，飾亭傳以夸過，使客監司亦以是觀政也。賢曰：翆，匝也，謂一歲。傳，株戀翻。〕言善不稱德，論功不據實。虛誕者獲譽，拘檢者離毀；〔賢曰：離，遭也。譽，音余。〕或因罪而引高，或色斯而求名，〔因有罪而先自棄官以為高。論語曰：色斯舉矣。此言見上之人顏色不善，則舉而去之，以求見幾之名 也。〕州宰不覆，〔覆，審也。〕競共辟召，踴躍升騰，赻等踰匹。或考奏捕案，而亡不受罪，會赦行賂，復見洗滌，朱紫同色，清濁不分。故使姦猾枉濫，輕忽去 就，拜除如流，缺動百數。鄉官、部吏，職賤祿薄，車馬衣服，一出於民，廉者取足，貪者充；特選、橫調，〔曰特、曰橫，皆出於常賦之外者也。賢曰：調，徵也，徒鈞翻。〕紛紛不絕，送迎煩費，損政政傷民。和氣未洽，災眚不消，咎皆在此。臣愚以為守相、長吏惠和有顯效者，可就增秩，勿移徙；非父母喪，不得去官。〔守，式又翻。相，息浪翻。長，知兩翻。〕其不從法禁，不式王命，〔賢曰：式，用也。〕錮之終身，雖會赦令，不得齒列。若被劾奏，亡不就法者，〔劾，戶概翻，又戶得翻。〕徙家邊郡，以懲其後。其鄉部親民之吏，皆用儒生清白任從政者，〔賢曰：任，堪也，音人林翻。〕寬其負算，〔賢曰：負，欠也。算，口錢也。儒生未有品秩，故寬之。〕增其秩祿；吏職滿歲，宰府州郡乃得辟舉。如此，威福之路塞，〔塞，悉則翻。〕虛偽之端絕，送迎之役損，賦斂之源息，循理之吏得成其化，率土之民各寧其所矣。〕帝感其言，復申無故去官之禁，〔先已有此禁，今復申嚴之。復，扶又翻。〕又下有司空吏治真偽，詳所施行；〔下，遐稼翻。治，直吏翻。〕而宦官不便，終不能行。\n\n 　　雄又上言：「孔子曰『四十不惑』，〔見論語。〕禮稱強仕。〔曲禮曰：四十曰強，而仕。〕請自今，孝廉年不滿四十，不得察舉，皆先詣公府，諸生試家法，〔賢曰：儒有一家之學，故稱家法也。〕文吏課箋奏，〔周成雜字曰：牋，表也。漢雜事曰：凡群臣之書，通於天子者四品：一曰章，二曰奏，三曰表，四曰駮議。章者需頭，稱「稽首以聞」，謝恩陳事，詣闕通者也。奏者亦需頭，其京師官但言「稽首言」，下言「稽首以聞」，其中有所請告罪法劾案，公府送御史臺，即校送謁者臺也。表者需頭，上言「臣某言」，下言「誠惶誠恐、頓首頓首、死罪死罪」，左方下附曰：「某官臣芋甲、乙上」。〕副之端門，〔宮之正南門曰端，尚書於此受天下章奏；令舉者先詣公府課試，以副本納之端門，尚書審覈之。〕練其虛實，以觀異能，以美風俗；有不承科令者，正其罪法。若有茂材異行，〔行，下孟翻。茂林，即秀才。賈公彥曰：漢光武諱秀，改為茂才。〕自可不拘年齒。」帝從之。\n\n 　　胡廣、郭虔、史敞上書駮之曰：「凡選舉因才，無拘定制。六奇之策，不出經學；鄭、阿之政，非必章奏；〔陳平六出奇計以佐高帝。子產相鄭。擇能而使之，內無國中之亂，外無諸侯之患。說苑曰：晏子化東阿三年，景公召而數之。晏子請改道易行。明年上計，景公迎而賀之。晏子對曰：「臣前之化東阿也，屬託不行，貨賂不至，君反以罪臣；今則反是，而更蒙賀。」景公下席而謝。駮，北角翻。〕甘、奇顯用，年乖強仕，終、賈揚聲，亦在弱冠。〔史記曰：秦欲與燕伐趙，以廣河間之地。甘羅年十二使於趙，趙王立割五城以廣河間；秦乃封羅為上卿。說苑：子奇年十八，齊君使主東阿，東阿大化。前書：終軍年十八，自請願以長纓必羈南越王而致之闕下。武帝大悅，擢為諫大夫。賈誼年十八，揚聲漢庭，文帝超遷之。〕前世以來，貢舉之制，莫或回革。今以一臣之言，爕戾舊章，便利未明，眾心不厭。〔回，轉也，反也。賢曰：爕，削也。戾，乖也。厭，滿也。爕，楚限翻。〕矯枉變常，政之所重，而不訪台司，不謀卿士；若事下之後，議者剝異，〔下，遐稼翻；下同。剝，與駮同。〕異之則朝失其便，同之則王言已行。〔言若附同雄言而駮議者異，則朝政為不重；若與駮議者同而以雄言為非，則上已從雄言而行之矣。朝，直遙翻。〕臣愚以為可宣下百官，參其同異，然後覽擇勝否，詳采厥衷。」〔衷，陟仲翻；下同。〕帝不從。\n\n 　　辛卯，初令「郡國舉孝廉，限年四十以上；諸生通章句，文衷能牋奏，乃得應選。其有茂才異行，若顏淵、子奇，不拘年齒。」\n\n 　　久之，廣陵所舉孝廉徐淑，年未四十；臺郎詰之，〔臺郎，尚書郎也。詰，去吉翻。〕對曰：「詔書曰：『有如顏回、子奇，不拘年齒。』是故本郡以臣充選。」郎不能屈。左雄詰之曰：「顏回聞一知十，孝廉聞一知幾邪﹖」〔幾，居豈翻。〕淑無以對；乃罷欲止。郡守坐免。\n\n 　　袁宏論曰：夫謀事作制，以經世訓物，必使可為也。古者四十而仕，非謂彈冠之會必將是年也。〔師古曰：彈冠，言入仕也。〕以為可仕之時在於強盛，故舉其大限以為民衷。且顏淵、子奇，曠代一有，而欲以斯為格，豈不偏乎！\n\n 　　然雄公直精明，能審覈真偽，決志行之。頃之，胡廣出為濟陰太后，〔濟，子禮翻。〕與諸郡守十餘人皆坐謬舉免黜；唯汝南陳蕃、潁川李膺、下邳陳球等三十餘人得拜郎中。自是牧、守畏，慄，莫敢輕舉。迄于永嘉，察選清平，多得其人。\n\n 　　閏月，庚子，恭陵百丈廡災。〔賢曰：廡，廊屋也。說文：堂下周屋曰廡。廡，音武。〕\n\n 　　上聞北海郎顗精於陰陽之學，〔姓譜：魯懿公孫費伯城郎，因居之，子孫以為氏。顗，魚豈翻。〕\n\n 　　二年（癸酉、一三三）\n\n 　　春，正月，詔公車徵顗，問以災異。顗上章曰：「三公上應台階，下同元首，〔賢曰：春秋元命包曰：魁下六星，兩兩而比，曰三台。前書音義曰：泰階，三台也。又黃帝泰階六符經曰：泰階者，天之三階也。上階為天子，中階為諸侯、公卿、大夫，下階為士、庶人。三階平則陰陽和、風雨時。尚書曰：君為元首，作股肱。言三公上象天之台階，下與人君同體也。〕政失其道，則塞陰反節。今之在位，競託高虛，納累鍾之奉，〔奉，與俸同，音扶用翻。〕亡天下之憂。〔亡，古無字。〕棲遲偃仰，〔小雅北山之詩曰：或棲遲偃仰。毛公曰：棲遲，遊息也。偃仰，臥也。〕寢疾自逸，被策文，得賜錢，即復起矣，何疾之易而愈之速！〔被，皮義翻。復，扶又翻。易，以豉翻。〕以此消伏災眚，興致升平，其可得乎！今選牧、守，委任三府；長吏不良，既咎州、郡，〔守，式又翻。長，知兩翻。〕州、郡有失，豈得不歸責舉者！而陛下崇之彌優，自下慢事愈甚，所謂『大網疏，小網數』。〔賢曰：謂緩於三公，切於州郡也。數，趨玉翻，密也。孟子曰：數罟不入污池。〕三公非臣之仇，臣非狂夫之作，所以發憤亡食，懇懇不已者，誠念朝廷，欲致興平。臣書不擇言，死不敢恨！」因修便宜事：「一，園陵火災，宜念百姓之勞，罷繕脩之役。二，立春以後陰寒失節，宜采納良臣，以助聖化。三，乞年少陽之歲，〔少，詩照翻。〕春當旱，夏必有水，宜遵前典，惟節惟約。四，去年八月，熒惑出入軒轅，〔晉書天文志：軒轅十七星，廣帝之神，黃龍之體也，后妃之主女職也。〕宜簡出宮女，恣其姻嫁。五，去年閏十月，有白氣從西方天苑參左足，入玉井，〔續漢志曰：時客星氣白，廣二尺，長五丈，起天苑西南。晉書天文志曰：天苑十六星在昴、畢南，天子之苑囿，養獸之所也。參十星，白虎之體；其中三星，橫列三將也，東北曰左肩，主左將；西北曰右肩，主右將；東南曰左足，主後將軍；西南曰右足，主偏將軍。玉井四星在參左足下，主水漿以給廚。參，所今翻。〕恐立秋以後，將有羌寇畔戾之患，宜豫告諸郡，嚴為備禦。六，今月十四日乙卯，白虹貫日，〔顗曰：凡日氣色白而純者，名為虹。貫日中者，侵太陽也。晉志曰：凡白虹者，百殃之本，眾亂所基。〕宜令中外官司，並須立秋然後考事。七，漢興以來三百三十九歲，於時三翆，〔賢曰：謂以三翆之法推之也。〕宜大蠲法令，有所變更。〔更，工衡翻。〕王者隨天，譬猶自春徂夏，改青服絳也。〔春服春，夏服絳，各隨時之色。〕自文帝省刑，適三百年，〔賢曰：自文帝十三年除肉刑，至順帝陽嘉二年，合三百年也。〕而輕微之禁，漸已殷積。王者之法，譬猶江、河，當使易避而難犯也。」\n\n 　　二月，顗復上書薦黃瓊、李固，以為宜加擢用。又言：「自冬涉春，訖無嘉澤，數有西風，反逆時節，〔賢曰：春當東風也。復，扶又翻。數，所角翻。〕朝廷勞心，廣為禱祈，薦祭山川，暴龍移市。〔董仲舒春秋繁露曰：春旱，以甲乙日為蒼龍一，長八丈，居中央，為小龍，各長四丈，皆東向；其間相去八尺。小童八人，皆齋三日，服青衣而舞之。夏以丙丁日為赤龍，服赤衣。季夏以戊己日為黃龍，服黃衣。秋以庚辛日為白龍，服白衣；冬以壬癸日為黑龍，服黑衣。龍長與舞童各依其行數，牲各依其方色；皆燔雄雞、茘豭豬尾於里北門及市中以祈焉。禮記：歲旱，魯穆公問於縣子。縣子曰：「為之徙市可也。」〕臣聞皇天感物，不為偽動；〔為，于偽翻。〕災變應人，要在責己。若令雨可請降，水可攘止，則歲無隔并，太平可待。然而災害不息者，患不在止也！」書奏，特拜郎中；辭病不就。\n\n 　　三月，使匈奴中郎將趙稠遣從事將南匈奴兵出塞擊鮮卑，破之。\n\n 　　初，帝之立也，乳母宋娥與其謀，〔與，讀曰豫。〕帝封娥為山陽君，又封執金吾梁商子冀為襄邑侯。〔襄邑縣，屬陳留郡。〕尚書令左雄上封事曰：「高【章：甲十六行本「高」下有「皇」字；乙十一行本同；孔本同。】帝約，非劉氏不王，非有功不侯。孝安皇帝封江京、王聖等，遂致地震之異。〔事見上卷安帝建光元年。〕永建二年封陰謀之功，〔不見于史。〕又有日食之變。數術之士，咸歸咎於封爵。今青州饑虛，盜賊未息，誠不宜追錄小恩，虧失大典。」詔大聽。\n\n 　　雄復諫曰：「臣聞人君莫不好忠正而讒諛，然而歷世之患，莫不以忠正得罪，讒諛蒙倖者，蓋聽忠難，從諛易也。〔復，扶又翻。好，呼到翻。惡，烏路翻；下同。易，以豉翻。〕夫刑罪，人情之所甚惡，貴寵，人情之所甚欲，是以時俗為忠者少而習諛者多；故令人主數聞其美，稀知其過，迷而不悟，以至於危亡。臣伏見詔書，顧念阿母舊德宿恩，欲特加顯賞。按尚書故事，〔漢故事，皆尚書主之。〕無乳母爵邑之制，唯先帝時阿母王聖為野王君，聖造生讒賊廢立之禍，〔事見上卷安帝延光三年。〕生為天下所咀嚼，〔咀，在呂翻。〕死為海內所歡快。桀、紂貴為天子，而庸僕羞與為比者，以其無義也；夷、齊賤為匹夫，而王侯爭與為伍者，以其有德也，今阿母躬蹈儉約，以身率下，群僚蒸蒸，莫不向風；〔蒸，眾也。〕而與王聖並同爵號，懼違本操，失其常願。臣愚以為凡人之心，理不相遠，〔遠，于願翻。〕其所不安，古今一也。百姓深懲王聖傾覆之禍，民萌之命危於累卵，〔萌，與氓同。〕常懼時世復有此類，〔復，扶又翻；下同。〕怵惕之念未離於心，〔怵惕，悚懼也，上尺律翻，下他歷翻。離，力智翻。〕恐懼之言未絕於口。乞如前議，歲以千萬給奉阿母，〔蓋雄先已有此議，今乞行之也。〕內足以盡恩愛之歡，外可不為吏民所怪。梁冀之封，事非機急，宜過災繍之運，然後平議可否。」於是冀父商讓還冀封；書十餘上，〔上，時掌翻。〕帝乃從之。\n\n 　　夏，四月，乙亥，京師地震。五月，庚子，詔群公、卿士各直言厥咎，仍各舉敦樸士一人。左雄復上疏曰：「先帝封野王君，漢陽地震，〔安帝延光二年封王聖， 是歲，京師及郡國三地震，漢陽蓋其一也。〕今封山陽君而京城復震，專政在陰，其災尤大。臣前後瞽言，封爵至重，王者可私人以財，不可以官，宜還阿母之封以塞災異。〔塞，悉則翻。〕今冀已高讓，山陽君亦宜崇其本節。」雄言切至，娥亦畏懼辭讓；而帝戀戀不能已，卒封之。〔卒，子恤翻。〕\n\n 　　是時，大司農劉據以職事被譴，召詣尚書，傳呼促步，〔促步，催使速行也。被，皮義翻。〕又加以捶撲。〔捶，止蕊翻。撲，普卜翻。〕雄上言：「九卿位亞三事，班在大臣，行有佩玉之節，〔禮記曰：公、侯佩山玄玉而朱組綬；大夫佩水蒼玉而緇組綬。詩曰：雜佩以贈之。毛氏註云：珩、璜、琚、瑀、衝牙之類。月令章句曰：佩上有雙珩，下有雙璜，琚、瑀以雜之，衝牙、蠙珠以納其間。玉藻曰：左徵、角，右宮、羽，進則揖之，退則揚之，然後玉瑲嗚也。至漢明帝乃為大佩，衝牙、雙瑀、璜皆以白玉，乘輿落以白珠，公卿諸侯以采絲。孔穎達曰：凡佩玉必上繫於衡，下垂三道，穿以蠙珠，下端前後以懸於璜，中央下端懸以衝牙，動則衝牙前後觸璜而為聲；所觸之玉，其形似牙，故曰衝牙。〕動則【章：甲十六行本「則」字；乙十一行本同。】有庠序之儀。〔庠序之儀，謂濟濟蹌蹌。〕孝明皇帝始有撲罰，皆非古典。」帝納之，是後九卿無復捶撲者。〔撲，蒲卜翻。捶，止蕊翻。〕\n\n 　　戊午，司空王龔免。六月，辛未，以太當魯國孔扶為司空。\n\n 　　丁丑，雒陽宣德亭地斥，長八十五丈；〔按續漢志，宣德亭，近郊地，光武立郊兆於雒陽城南，亭蓋在平城門外。長，直亮翻。〕帝引安皇帝變亂舊典，封爵阿母，天下喁喁，〔喁，魚容翻。師古曰：喁喁，眾口向上貌。〕屬望風政。〔屬，之欲翻。〕積敝之後，易致中興，〔易，以豉翻。〕誠當沛然，思惟善道，〔賢曰：沛然，寬廣之意。〕而論者猶云『方今之事，復同於前』；〔復，扶又翻。〕臣伏在草澤，痛心傷臆！實以漢興以來三百餘年，賢聖相繼十有往，〔高、惠、文、景、武、昭、宣、元、成、哀、平、光、明、章、和、殤、安至帝，凡十八主。〕豈無阿乳之恩，豈忘貴爵之寵﹖然上畏天威，俯案經典，和義不可，故不封也。今宋阿母雖有大功、勤謹之德，但加賞賜，足以酬其勞苦；至於裂土開國，實乖舊典。聞阿母體性謙虛，必有遜讓，陛下宜許其辭國之高，使成萬安之福。夫妃、后之家所以少完全者，〔少，詩沼翻。〕豈天性當然﹖但以爵位尊顯，顓總權柄，天道惡盈，〔易曰：天道虧盈而益謙。惡，烏路翻。〕天知自損，故致顛仆。先帝寵遇閻氏，位號太疾，故其受禍曾不旋時，〔安帝建光元年，諸鄧得罪，閻氏始盛。延光四年，閻氏誅，蓋不能于稔也。〕老子曰：『其進銳者其退速也。』今梁氏戚為椒房，禮所不臣，〔禮，不臣妻之父母。〕尊以高爵，尚可然也；而子弟群從，榮顯兼加，〔從才用翻。〕永平、建初故事，殆不如此。宜令步兵校尉冀及諸侍中還居黃門之官，使權去外戚，政歸國家，豈不休乎！〔休，美也。〕又，詔書所以禁侍、尚書、中臣子弟不得為吏，察孝廉者，以其秉威權，容請託故也。而中常侍在日月之側，聲勢振天下，子弟祿任，曾無限極，雖外託謙默，不干州郡，而諂偽之徒，望風進舉。〔謂州郡阿私宦官，進舉其子弟也。〕今可為設常禁，〔為，于偽翻；下同。〕同之中臣。〔此中臣，謂中朝臣也。〕昔館陶公主為子求郎，明帝不許，賜錢千萬，〔事見四十五卷永平十八年。為，于偽翻。〕所以輕厚賜，重薄位者，為官 人失才，害及百姓也。竊聞長水司馬武宣、〔百官志：北軍五營校尉各有司馬，秩千石。〕開陽城門候羊迪等，〔雒陽城十二月，每門候一人，秩六百石。開陽門位 在巳。應劭漢官曰：開陽門始成，未有名，宿昔有一柱來樓上。琅邪開陽縣上言：縣南城門一柱飛去。光武皇帝使來識視，愴然，遂堅縛之，刻記其歲月，因以名焉。〕無他功德，初拜便真，〔漢制，初拜官稱守，滿歲為真。續漢書曰：中都官千石、六百石，故事，先守一歲，然後補真。〕此雖小失而漸壞舊章。〔壞，音怪。〕先聖法度，所宜堅守，故政教一跌，百年不復，〔跌，徒結翻。〕詩云：『上帝板板，下民卒癉』，刺周王變祖法度，故使下民將盡病也。〔凡伯，刺周厲王之詩。賢曰：板，反也。卒，盡也，音子恤翻。癉，病也。癉，音當但翻。〕今陛下之有當書，猶天之有北斗也。斗為天喉舌，尚書亦為陛下喉舌。斗斟酌元氣，運乎四時；〔天文志曰：斗為帝車，運乎中央，臨制四；方分陰陽，建四時，均五行，移節度，定諸紀，皆繫於斗。〕尚書出納王命，賦政四海，〔賢曰：賦，布也。〕權尊勢重，責之所歸，若不平心，災眚必至，誠宜審擇其人，以毗聖政。〔毗，輔也。〕今與陛下共天下者，外則公、卿、尚書，內則常侍、黃門，譬猶一門之內，一家之事，安則共其福慶，危則通其禍敗。〔此等議論，發之嬖倖盈朝之時，謂之曲而當可也。猶以直而不見容，嗚呼！〕刺史、二千石，外統職事，內受法則。夫表曲者景必邪，源清者流必潔，猶叩樹本，百枝皆動也。由此言之，本朝號令，豈可蹉跌！〔蹉，倉何翻。〕天下之紀綱，當今之急務也。夫人君之有政，猶水之有隄防；隄防完全，雖遭雨水霖潦，不能為變；政教一立，蹔遭凶年，〔蹔，與暫同。〕不足為憂。誠令隄防穿漏，萬夫同力，不能復救；政教一壞，賢智馳騭，不能復還；〔復，扶又翻。〕今隄防雖堅，漸有孔穴。〔諭嬖倖之門也。當此之時，不可以言漸矣，固特婉其辭耳。〕譬之一人之身，本朝者，心腹也，州、郡者，四支也，心腹痛則四支不舉。故臣之所憂，在腹心之疾，非四支之患也。苟堅隄防，務政教，先安心腹，整理本朝，雖有寇賊、水旱之變，不足介意也；誠令隄防壞漏，心腹有疾，雖無水旱之災，天下固可以憂矣。又宜罷退宦官，去其權重，裁置常侍二人，方直有德者省事左右；小黃門五人，才智閒雅者給事殿中。〔范曄曰：漢承秦制，置中常侍官，然亦引用士人以參其選，皆銀璫、左貂，給事殿省。及高后稱制，乃以張卿為大謁者，出入臥內，受宣詔命。文帝時，有趙談、北宮伯子，頗見親倖。至於武帝，亦愛李延年。帝數宴後庭，或潛遊離館，故請奏機事，多以宦人主之。至元帝之世，史游為黃門令，勤身納忠，有所補益。其後弘恭、石顯以佞險自進，卒有蕭、周之禍，損穢帝德焉。中興之初，宦官悉用閹人，不復雜調他士。至永平中，始置員數，中常侍四人，小黃門十八。和帝即祚幼弱，竇憲兄弟專總威樣，所與居者閹宦而已；故鄭眾得專謀禁中，終除大憝，遂享分土之封，超登公卿之位，於是中官始盛矣。自明帝之後，迄于延平，委用漸大，其員稍增，中常侍至有十人，小黃門二十人，改以金璫、右貂，兼領卿署之職。鄧后以女主臨政，萬機殷遠，朝臣國議，無由參斷，不得不委用刑人，寄之國命；手握王爵，口銜天憲，非復掖庭永巷之職，閨牖房闥之任也。去，羌呂翻。省，悉景翻。〕如此，則論者厭塞，升平可致也！」〔塞，悉則翻。〕\n\n 　　扶風功曹馬融對曰：「今科脩品制，四時禁令，所以承天順呡者，備矣，悉矣，不可加矣。然而天猶有不平之效，民猶有咨嗟之怨者，百姓屢聞恩澤之聲而未見惠和之實也。古之足民者，非能家贍而人足之，量其財用，為之制度。〔量，音良。〕故嫁娶之禮儉，則婚者以時矣；喪祭之禮約，則終者掩藏矣；不奪其時，則農夫利矣。夫妻子以累其心，〔累，力瑞翻。〕產業以重其志，舍此而為非者，有必不多矣！」〔馬融之對，不詭於聖人，蓋有得於經學，故其辭氣和平而切於政體也。舍，讀曰捨。〕\n\n 　　太史令南陽張衡對曰：〔百官志：太史令，屬太常，秩六百石；掌天時、星曆。〕「自初舉孝廉，迄今二百歲矣，〔武帝元光元年，初舉孝廉，至是凡二百七年。〕皆先孝行；行有餘力，始學文法。辛卯詔書，以能章句、奏案為限；〔去年冬十一月辛卯詔書也。孝行，下孟雖。〕雖有至孝，猶不應科，此棄本而取末。曾子長於孝，然實魯鈍，文學不若游、夏，政事不若冉、季。今欲使一人兼之，苟外有可觀，內必有闕，則違選舉孝廉之志矣。且郡國守相，剖符寧境，為國大臣，一旦免黜十有餘人，〔謂濟陰太守胡廣等也。〕吏民罷於送迎之役，〔罷，讀曰疲。〕新故交際，公私放濫，或臨政為百姓所便而以小過免之，是為奪民父母使嗟號也。〔號，戶刀翻。〕易不遠復，論不憚改，〔易曰：不遠復，無祗悔。論語曰：過則勿憚改。〕朋友交接且不宿過，況於帝王，承天理物，以天下為公者乎！中間以來，妖星見於上，〔古今註曰：是年四月壬寅，太白晝見；五月癸巳，又晝見。見，賢遍翻。〕震裂著於下，〔謂永建三年京師地震，今年宣德亭地裂也。〕天誡詳矣，可為寒心！明者銷禍於未萌，今既見矣，〔為，于偽翻。見，賢遍翻。〕脩政恐懼，則禍轉為福矣。」\n\n 　　上覽眾對，以李固為第一，即時出阿母還舍，諸常侍悉叩頭謝罪，朝廷肅然。以固為議郎；而阿母、宦者皆疾之，詐為飛章以陷其罪。事從中下，〔從中下者，不經尚書。下，遐稼翻。〕大司農南郡黃尚等請之於梁商，僕射黃瓊復救明其事。〔復，扶又翻。〕久得釋，出為洛令，〔「洛」，當作「雒」。雒縣屬廣漢郡。〕固棄官歸漢中。融博通經籍，美文辭；對奏，亦拜議郎。衡善屬文，〔屬，之欲翻。〕通貫六藝，雖才高於世，而無驕尚之情；〔驕者，以才驕人也。尚者，以才尚人也。〕善機巧，尤致思於天交、陰陽、曆算，〔致，極也。思，相吏翻。〕作渾天儀，著靈憲。〔蔡邕曰：言天體者三家：一曰周髀，二曰宣夜，三曰惲天。宣夜之學，絕無師法。周髀數術具存，考驗天狀，多所違失，故史官不用。唯渾天者，近得其情；今史官所用候臺銅儀，則其法也。立八尺圓體之度，而具天地之象，以正黃道，以察發斂，以行日月，以步五緯，精微深妙，萬世不易之道也。衡著靈憲曰：昔在先王，將步天路，用之靈軌，尋緒本元，先準之於渾體，是為正儀立度，而皇極有逌建也，樞運有逌稽也。乃建乃稽，斯經天常。聖人無心，因慈以生心，故靈憲作興。王蕃曰：天地之體，狀如雞卵，天包地外，猶殼之裹黃也。周旋無端，其形渾渾然，故曰惲天。周天三百六十五度五百八十九分度之百四十五，半露地上，半在地下，其二端謂之南極、北極。北極出地三十六度，南極入地亦三十六度；兩極相去一百八十二度半強。繞北極，徑七十二度，常見不隱，謂之上規。繞南極，七十五度，常隱不見，謂之下規。赤道帶之絃，去兩極各九十一度少強。黃道，日之所 行也，半在赤道外，半在赤道內；與赤道東交於角五弱，西交於奎十四少強。其出赤道外極遠者，去赤道二十四度，斗二十一度是也。其入赤道內極遠者，亦二十四 度，井二十五度是也。日南至，在斗二十一度，去極百一十五度少強是也。日最南，去極最遠，故遠最長。黃道斗二十一度，出辰入申，故日亦出辰入申。日晝行地 上百四十六度強，故日短；夜行地下二百一十九度少弱，故夜長。自南至之後，日去極稍近，故景稍短。日晝行地上度稍多，故日稍長；夜行地下度稍少，故夜稍短。日所在度稍北，故日稍北。以至於夏至，日在井二十五度，去極六十七度稍強是也。日最北去極最近，景最短。黃道井二十五度，出寅入戌，故日亦出寅入戌。日晝行地上二百一十九度少弱，故日長；夜行地下百四十六度強，故夜短。自夏至之後，日去極稍遠，故景稍長。日晝行地上度稍少，故日稍短；夜行地下度稍多，故夜稍長。日所在度稍南，故日出入稍南，以至於南至而復初焉。斗二十一，井二十五，南北相覺四十八度。春分日在奎十四稍強，秋分日在角五稍弱，此黃赤二道之交中也，去極俱九十一度少強，南北處斗二十一、井二十五之中，故景居二至短長之中。奎十四、角五，出卯入酉，故日亦出卯入酉。日晝行地上，夜行地下，俱百八十度半強，故日見之漏，晝五十刻，不見之漏五十刻，而晝夜同。夫天之晝夜以日出入日入為分，人之晝夜以昏明為限，日未出二刻半而明，日未入二刻半而昏，故損夜五刻五益晝，是以春、秋之漏，晝五十五刻。洛書甄耀度曰：周天三百六十五度四分度之一。一度為千九百三十二里。〕性恬憺，〔憺，杜覽翻。〕不慕當世；所居之官輒積年不徙。\n\n 　　太尉龐參，在三公中最名忠直，數為左右所毀。會所舉用忤帝旨，〔數，所角翻。忤，五故翻。〕司隸承風案之。時當會茂才、孝廉、參以被奏，稱疾不會。〔被，皮義翻。〕廣漢上計掾段恭因會上疏曰：〔漢郡國歲舉茂才、孝廉，與上計吏皆至京師。受計之日，公卿皆會于廷，茂、孝豫焉。〕「伏見道路行人、農夫、織婦皆曰：『太尉參竭忠盡節，徒以直道不能曲心，孤立群邪之間，自處中傷之地。』〔處，昌呂翻。中，竹仲翻。〕夫以讒佞傷毀忠正，此天地之大禁，人臣【章：甲十六行本「臣」作「主」；乙十一行本同。】之至誡也！昔白起賜死，諸侯酌酒相賀；〔白起死事見五卷周赧王五十年。〕季子來歸，魯人喜其紓難。〔賢曰：紓，緩也。季子，魯公子季友也。閔公之時，國家多難，以季子忠賢，故請齊侯復之。公羊傳曰：季子來歸。其言季子何﹖賢也。其言來歸，喜之也。難，乃旦翻。〕夫國以賢治，君以忠安；〔治，直吏翻。〕今天下咸欣陛下有此忠賢，願卒寵任以安社稷。」〔卒，子恤翻。〕書奏，詔即遣小黃門視參疾，太醫致羊酒。後參夫人疾前妻子，投於井而殺之；雒陽令祝良奏參罪。秋，七月，己未，參竟以災異免。\n\n 　　八月，己巳，以大鴻臚施延為太尉。\n\n 　　鮮卑寇馬城，代郡太守擊之，不克。頃之，其至犍【章：甲十六行本「犍」作「鞬」；乙十一行本同。】死。〔鞬，居言翻。〕鮮卑由是抄盜差稀。〔抄，楚交翻。〕\n",
    "资治通鉴第五十二卷-汉纪四十四": "# 漢紀四十四\n\n〔起閼逢閹茂（甲戌），盡旃蒙作噩（乙酉），凡十二年。〕\n\n## 孝順皇帝下\n\n### 陽嘉三年（甲戌、一三四）\n\n 　　夏，四月，車師後部司馬率後王加特奴【章：甲十六行本「奴」下有「等」字；乙十一行本同；孔本同。】掩擊北匈奴於閶吾陸谷，〔閶，音昌。〕大破之；獲單于母。\n\n​\t\t译：夏季，四月，汉朝驻车师后王国的车师后部司马，率领后王国国王加特奴，在阊吾陆谷向北匈奴发动突然袭击，大破北匈奴，俘虏了单于的母亲。\n\n 　　五月，戊戌，詔以春夏連旱，赦天下。上親自露坐德陽殿東廂請雨。〔按范書桓帝紀：德陽殿在北宮掖庭中。〕以尚書周舉才學優深，特加策問。舉對曰：「臣聞陰陽閉隔，則二氣否塞。〔否皮鄙翻。塞，悉則翻。〕陛下廢文帝、光武之法，而循亡秦奢侈之欲，內積怨女，外有曠夫。自枯旱以來，彌歷年歲，未聞陛下改過之效，徒勞玉尊暴露風塵，誠無益也，〔謂露坐無益。〕陛下但務其華，不尋其實，猶緣木希魚，欲行求前。〔賢曰：緣木求魚，孟子之文。韓詩外傳曰：夫明鏡所以照形，往古所以知今。惡知往古之所以危亡，無異卻行而求達於前人也。〕誠宜推信革政，崇道變惑，出後宮不御之女，除太官重膳之費。易傳曰：『陽感天不旋日。』〔易稽覽圖中孚傳曰：陽感天不旋日，諸侯不旋時，大夫不過翆。鄭玄註云：陽者，天子。為善一日，天立應以善；為惡一日，天立應以惡。一說，不旋時立應之。重，直龍翻。傳，直戀翻。〕惟陛下留神裁察！」帝復召舉面問得失，舉對以「宜慎官人，去貪汙，遠佞邪。」〔復，扶又翻。去，羌呂翻。遠，于願翻。〕帝曰：「官貪汙、佞邪者為誰乎﹖」對曰：「臣從下州超備機密，〔舉自冀州刺史徵拜尚書。〕不足以別群臣。然公鄉大臣數有直言者，忠貞也；〔別，彼列翻。數，所角翻。〕阿諛苟容者，佞邪也。」\n\n​\t\t译：五月戊戌（初四），顺帝下诏，因春季和夏季连续大旱，大赦天下。顺帝亲到德阳殿东厢庭院中，露天而坐，祈求上天降雨。因尚书周举才学兼优，顺帝特地就此征询他的意见。周举回答说：“我曾经听说，阴阳闭隔，则二气一定闭塞不通。陛下废弃文帝、光武帝所建立的朴素节俭传统，而因袭促使秦朝灭亡的奢侈欲望，使宫廷内增加了许多怨恨的美女，而宫廷外却增加了许多已到婚龄而不得婚配的男子。自从发生大旱以来，整整过去一年了，而没有听说陛下有改过的表现，徒劳至尊之体露坐风尘，实在无益。陛下只是在问题的表面上下功夫，不去寻找它的实质所在，犹如缘木求鱼，也好比向后倒退，却想前进一样，于事无补。应该诚心诚意地革除弊政，遵守先王制订的规章制度，改变目前奢侈腐化的混乱局面，放走后宫中未曾召幸过的美女，省去御膳房制作奢侈菜肴的费用。《易传》上说：‘天子为善一日，上天立刻以善来回报。’请陛下留意裁夺！”顺帝再次召见周举，当面询问朝政上的得失，周举回答说：“应该慎重地任命官吏，铲除贪污，疏远奸佞。”顺帝又问：“谁是贪官污吏？谁是奸佞之臣？”周举回答说：“我从下面的州刺史府，被擢升到掌管朝廷机密的尚书台，还没有能力辨别群臣。然而，在三公、九卿等朝廷大臣中，凡是多次敢于直言不讳地批评朝政的，是忠贞之臣。而阿谀奉承和随声附和的，则是奸佞之臣。”\n\n 　　太史令張衡亦上疏言：「前年京師地震土裂，裂者，威分；震者，民擾也。竊懼聖思厭倦，制不專己，恩不忍割，與眾共威。威不可分；德不可共。願陛下思惟所以稽古率舊，勿使刑德八柄不由天子，〔周禮：王以八柄馭群臣：一曰爵，以馭其貴；二曰祿，以馭其富；三曰予，以馭其幸；四曰置，以馭其行；五曰生，以馭其福；六曰奪，以馭其貧；七曰廢，以馭其罪；八曰誅，以馭其過。〕然後神望允塞，〔塞，悉則翻。〕災消不至災！」\n\n​\t\t译：太史令张衡也上书说：“去年，京都洛阳发生地震，大地崩裂。土地崩裂象征着权威分割；地震象征着人民受到惊扰。我深恐陛下厌倦处理政务，政令不专由自己决定，或者不忍心割断私恩，导致与众人共享威权。然而，威权是不可分割的，恩德也是不可共有的。但愿陛下考虑古代君主所制定的规章，千万不要使刑、德八种权柄，脱离帝王之手。然后，神圣的威严就获得充实，灾异就消失而不再来了。”\n\n 　　衡以以中興之後， 儒者爭學圖緯，〔緯，七緯也。七緯者，易緯，稽覽圖、乾鑿度、坤靈圖、通卦驗、是類謀、辯終備也；書緯，璇璣鈐、考靈耀、刑德放、帝命驗、運期授也；詩 緯，推度災、氾歷樞、含神霧也；禮緯，含文嘉、稽命徵、斗威儀也；樂緯，動聲儀、稽耀嘉、汁國徵也；孝經緯，援神契、鉤命決也；春秋緯，演孔圖、元命包、 文耀鉤、運斗樞、感精符、合誠圖、考異郵、保乾圖、漢含孳、佑助期、握誠圖、潛潭巴、說題辭也。〕上疏言：「春秋元命包有公輸班與墨翟，事見戰國；又言別 有益州，益州之置於漢世。〔賢曰：前書：武帝始置益州。〕又劉向父子領校祕書，閱定九流，亦無讖錄。〔賢曰：成、哀時，劉向及子歆為祕書，校定經傳、諸子等。九流，謂儒家、道家、陰陽家、法家、名家、墨家、縱橫家、雜家、農家，見藝文志；並無讖說。讖，楚譖翻。〕則知圖讖成於哀、平之際，皆虛偽之徒以要世取資，〔要，一遙翻。〕欺罔較然，莫之糾禁。且律曆、卦候、九宮、風角，〔黃帝命伶倫吹律，大撓作甲子，容成造曆，而律曆之學傳矣。京房分六十四卦，更直日用事，以風雨塞溫為候。伏羲之時，龍馬負圖出於河，戴九履一，左三右七，三四為肩，六八為足，而五居中。伏羲觀河圖而畫八卦。陰陽家謂之九宮，一、六、八為白，二黑、三綠、四碧、五黃、七赤、九紫，至今承用之。又易乾鑿度曰：太一取其數而行九宮。鄭玄註云：太一者，北辰神名也；下行八封之宮，每四乃還於中央。中央者，地神之所居，故謂之丸宮。天數大分以陽出，以陰入，陽起於子，陰起於午，是以太一下九宮從坎宮始。自此而從於坤宮，又自此而從於震宮，又自此而從於巽宮，所以從半矣，還息於中央之宮。既又自此而從於乾宮，又自此而從於兌宮，又自此而從於艮宮，又自此而從於離宮，行則周矣。上遊息於太一之星，而反於紫宮。行起從坎宮始，終於離宮也。此雖緯書之說，而九宮定位則一也。賢曰：風角，謂候四方四隅之風，以占吉凶。〕數有徵效，〔數，所角翻；下同。〕世莫肯學，而競稱不占之書，〔賢曰：謂競稱讖家也。〕譬猶畫工惡圖犬馬而好作鬼魅，誠以實事難形而虛偽不窮也！〔惡，烏路翻。好，呼到翻。魅，音媚。韓子曰：客有為齊王畫者，問：「畫孰難﹖」對曰：「狗、馬最難。」「孰易﹖」曰：「鬼、魅最易。狗、馬，人所知也，故難；鬼、魅無形，故易也。」〕宜收藏圖讖，一禁絕之，則朱紫無所眩，典籍無瑕玷矣！」\n\n​\t\t译：张衡又因为东汉王朝建立以来，儒家学派的学者争相学习《图》、《纬》这种神秘的预言书，于是上书说：“《春秋元命包》一书中，载有公输般和墨翟，他俩的事都发生在战国时期；又提到别有益州，而益州的设置，是在汉代。并且，刘向、刘歆父子主管皇家图书馆，校订群书，查阅审定九家学说时，也没有发现《谶录》这部书。由此可以推断，《图谶》成书于哀帝、平帝之际，都是虚妄之徒用来欺世盗名和骗取钱财的，欺骗的意图非常明显，但朝廷却没有加以查禁。而且，律历、卦候、九宫、风角所作的预测，曾不断应验，世人不肯学习，却争相称赞谶纬之书，正犹如画工厌恶画狗画马，却喜好画鬼怪，确实是因为实在的事物很难画好，而虚无飘渺的东西可以信笔乱画。因此，对《图谶》这些神秘的预言书，朝廷应该加以收缴，一律禁绝，这样，朱色和紫色才不会混淆，圣人典籍也不致受到玷污！”\n\n 　　秋，七月，鍾羌良封等復寇隴西、漢陽。〔復，扶又翻。〕詔拜前校尉馬賢為謁者，鎮撫諸種。〔種，章勇翻。〕冬，十月，護羌校尉馬續遣兵擊良封，破之。\n\n​\t\t译：秋季，七月，钟羌种首领良封等再次进犯陇西郡和汉阳郡。顺帝下诏，任命前任护羌校尉马贤为谒者，负责镇压和安抚诸种羌人。冬季，十月，护羌校尉马续派兵进击良封，将其击破。\n\n 　　十一月，壬寅，司徒劉崎、司空孔扶免，用周舉之言也。〔崎，丘宜翻。〕乙巳，以大司農黃尚為司徒，光祿勳河東王卓為司空。\n\n​\t\t译：十一月壬寅（十一日），司徒刘崎和司空孔扶，均被免职，这是由于顺帝采纳周举谏言的结果。乙巳（十四日），擢升大司农黄尚为司徒，光禄勋、河东郡人王卓为司空。\n\n 　　耿貴人數為耿氏請，〔為，于偽翻。〕帝乃紹封耿寶子箕為牟平侯。〔耿寶貶死事見上卷安帝延光四年。〕\n\n​\t\t译：因耿贵人多次为她的娘家向顺帝说情，于是，顺帝封耿宝的儿子耿箕继承其父为牟平侯。\n\n### 四年（乙亥、一三五）\n\n 　　春，北匈奴呼衍王侵車師後部。帝令敦煌太守發兵救之，不利。〔敦，徒門翻。〕\n\n​\t\t译：春季，北匈奴呼衍王侵犯车师后王国，顺帝命敦煌太守发兵救援，战事不利。\n\n 　　二月，丙子，初聽中宮得以養子襲爵。〔曹操階之，遂移漢祚，其所由來漸矣。〕初，帝之復位，宦官之力也，〔事見上卷延光四年。〕由是有寵，參與政事。〔與，讀曰預。〕御史張綱上書曰：「竊尋文、明二帝，德化尤盛，中官常侍，不過兩人，近倖賞賜，裁滿數金，惜費重民，故家給人足。而頃者以來，無功小人，皆有官爵，非愛民重器、承天順道者也。」書奏，不省。〔省，悉景翻。〕綱，皓之子也。〔張皓見五十卷安帝延光三年。〕\n\n​\t\t译：二月丙子（十六日），首次允许宦官以养子继承爵位。当初，顺帝之所以能够恢复帝位，是靠宦官的力量，因此，宦官得到皇帝的庞信，参与朝廷的政事。御史张纲上书说：“据我考察，文帝和明帝，德行教化，最有成就。而当时的中常侍不过二人，对宠爱亲信的赏赐，不过黄金数斤。珍惜经费，关心人民，所以，百姓家家富足。可是，近几年来，没有功劳的小人，都得到官禄爵位，这不是爱护人民，重视国家，顺应天道的作法。”奏章呈上后，顺帝不理。张纲，即张皓的儿子。\n\n 　　旱。\n\n​\t\t译：发生旱灾。\n\n 　　謁者馬賢擊鍾羌，大破之。\n\n​\t\t译：谒者马贤进击并大破钟羌种人。\n\n 　　夏，四月，甲子，太尉施延免。戊寅，以執金吾梁商為大將軍，故太尉龐參為太尉。〔龐，皮江翻。〕\n\n​\t\t译：夏季，四月甲子（初五），术尉施延被免官。戊寅（十九日），擢升执金吾梁商为大将军，任命前任太尉庞参为太尉。\n\n 　　商稱疾不起且一年；帝使太常桓焉奉策就第即拜，商乃詣闕咼命。〔杜佑曰：後漢策拜諸王侯、三公之儀：百官會，立定，謁者引光祿勳前，謁者引當拜者前，伏殿下。光祿前一拜，舉手曰：「制詔，其以某為某。」讀策書畢，拜者稱臣，再拜。尚書郎以璽印綬付侍御史，前面立受印璽綬，當受策者拜頓首，三贊。謁者曰：「某王臣某新封，某公某初除，謝。」中謁者報，「謹謝。」贊者立曰：「皇帝為公興。」重坐。受策者拜謝，起，就位。禮畢。自漢以來惟衛青以有即軍中拜大將軍，未聞有就第即拜者也，況以此異數加之后父乎！〕商少通經傳，謙恭好士，〔少，詩沼翻。好，呼到翻；下同。〕辟漢陽巨覽、〔巨，姓；覽，名。〕上黨陳龜為掾屬，〔掾，余絹翻。〕李固為從事中郎，楊倫為長史。\n\n​\t\t译：梁商称病不起将近一年。于是，顺帝命太常桓焉，捧着任命策书到梁商家中，要拜授他为大将军，梁商这才到皇宫接受任命。梁商自幼通晓儒家的经传，谦虚恭谨，喜爱人才，他延聘汉阳郡人巨览、上党郡人陈龟为掾属，李固为从事中良，杨伦为长史。\n\n 　　李固以商柔和自守，不能有所整裁，乃奏記於商曰：「數年以來，災怪屢見。〔見，賢遍翻。〕孔子曰：『智者見變思形，愚者覩怪諱名。』〔范書李固傳「形」作「刑」。此二語蓋亦本之緯書。〕天道無親，可為祗畏。〔賢曰：祗，敬也。言天無親疏，惟善是與，可敬而畏也。〕誠令王綱一整，道行忠立，明公踵伯成之高，〔莊子曰：伯成子高，唐、虞時為諸侯；至禹，去而耕於野。〕全不朽之譽，豈與此外戚凡輩耽榮好位者同日而論哉！」商不能用。\n\n​\t\t译：李固因梁商为人柔弱温和，能守住自己，但没有能力整顿法纪，于是向梁商上书说：“数年以来，灾变怪异不断出现。孔子说：‘聪明的人见到灾变，考虑它形成的原因；愚蠢的人见到怪异，却假装没有看见。’天道不论亲疏，所以可敬可畏。如果能够整顿朝廷纲纪，推行正道，选立忠良，则您就能继伯成之后，建立崇高的功业，成全不朽的荣誉，那些沉湎于荣华富贵，追求高位的一般外戚，怎能与你同日而语？”梁商不能采用。\n\n 　　秋，閏八月，丁亥朔，日有食之。\n\n​\t\t译：秋季，闰八月丁亥朔（初一），出现日食。\n\n 　　冬，十月，皇桓寇雲中。度遼將軍耿曄追擊，不利。十一月，烏桓圍曄於蘭池城；〔續漢志：雲中郡沙南縣有蘭池城。〕發兵數千人救之，烏極乃退。\n\n​\t\t译：冬季，十月，乌桓侵犯云中郡。度辽将军耿晔率军追击，不利。十一月，乌桓将耿晔包围在兰池城，东汉朝廷派兵数千人前去救援，于是乌桓解围而去。\n\n 　　十二月，丙【章：甲十六行本「丙」作「甲」；乙十一行本同；張校同。】寅，京師地震。\n\n​\t\t译：十二月丙寅（疑误），京都洛阳发生地震。\n\n### 永和元年（丙子、一三六）\n\n 　　春，正月，己巳，改元，赦天下。\n\n​\t\t译：春季，正月己巳（十五日），改年号。大赦天下。\n\n 　　冬，十月，丁亥，承福殿火。\n\n​\t\t译：冬季，十月丁亥（初七），承福殿发生火灾。\n\n 　　十一月，丙子，太尉龐參罷。\n\n​\t\t译：十一月丙子（二十七日），太尉庞参被免职。\n\n 　　十二月，象林蠻夷反。〔象林縣，屬日南郡。晉、宋以下為林邑國。〕\n\n​\t\t译：十二月，象林县蛮夷起兵反叛。\n\n 　　乙巳，以前司空王龔為太尉。\n\n 　　龔疾宦官專權，上書極言其狀。諸黃門使客誣奏龔罪；上命龔亟自實。李固奏記於梁商曰：「王公以堅貞之操，橫為讒佞所構，〔橫，戶孟翻。〕眾人聞知，莫不歎慄。夫三公尊重，無詣理訴冤之義，〔哀帝時，丞相王嘉召詣廷尉，主簿曰：「將相不對理陳冤，相踵以為故事，君侯宜引決。」〕纖微感慨，輒引分決，是以舊典不有大罪，不至重問。〔賢曰：大臣獄重，故曰重問。成帝時，丞相薛宣、御史大夫翟方進有罪，上使五二千石雜問。音義云：大臣獄重，故以二千石五人同問之。〕王公卒有他變，〔卒，讀曰猝。〕則朝廷獲害賢之名，群臣無救護之節矣！語曰：『善人在患，飢不及餐。』〔言當速救之也。〕斯其時也！」商即言之於帝，事乃得釋。\n\n​\t\t译：乙巳（二十六日），任命前任司空王龚为太尉。王龚痛恨宦官专权，上书极力陈述他们的罪状。黄门宦官们指使门客，向朝廷诬告王龚有罪。顺帝命王龚及早亲自讲明真实情况。李固向梁商上书说：“王龚具有坚贞的节操，无端遭受奸佞的陷害，大家听说这个消息，无不为之叹息恐惧。以三公的尊严地位，没有前往司法部门为自己申辩诉冤的道理。即令他对朝廷稍有不满，往往让他自杀，所以，按照惯例，没有大逆不道之罪，不至于审问三公。假如王龚突然发生其他意外，则朝廷就会蒙受谋害贤能的恶名，群臣就没有营救和保护忠良的气节了！俗话说：‘好人正处在患难之中，我们即使再饿，也顾不上吃饭。’这正是救人的时候。”于是，梁商立即向顺帝进言，事情才告平息。\n\n 　　是歲，以執金吾梁冀為河南尹。冀性嗜酒，逸遊自恣，居職多縱暴非法。父商所親客雒陽令呂放以告商，商以讓冀。冀遣人於道刺殺放，〔刺，七亦翻。〕而恐商知之，乃推疑放之怨仇，〔推，吐雷翻。惡自冀出，欲嫁之他人，故託其辭，疑放之怨仇為之。〕請以放弟禹為雒陽令，使捕之；〔賢曰：安慰放家，欲以滅口。余謂賢說非也。冀請於商，以放弟為令，謂必急於捕賊，而陰使禹滅其兄之宗親賓客以快己忿耳。〕盡滅其宗、親、賓客百餘人。\n\n​\t\t译：本年，任命执金吾梁冀为河南尹。梁冀生性喜好饮酒，纵情作乐，为所欲为，居官多有暴虐不法的行为。其父梁商所亲信的门客、洛阳县令吕放，将上述情况报告梁商，梁商因此责备了梁冀。梁冀怀恨在心，竟派人在道路上刺死了吕放。而他又恐怕被父亲发觉，于是把罪行推到吕放的仇人身上，并请求任命吕放的弟弟吕禹为洛阳县令，让他来逮捕刺杀吕放的凶手。结果，吕禹将吕放的宗族、亲戚和宾客等一百余人全部诛杀。\n\n 　　武陵太守上書，以蠻痍率服，〔言相率而來服。〕可比漢人，增其租賦。議者皆以為可。尚書令虞詡曰：「自古聖王，不臣異俗。先帝舊典，貢賦多少，所由來久矣；〔漢興，令武陵諸蠻，大人歲輸布一匹，小口二丈，是謂之賨布。〕今猥增之，必有怨叛。計其所得，不償所費，必有後悔。」帝不從。澧中、漊中蠻各爭貢布非舊約，〔漊，郎侯翻。〕遂殺鄉吏，舉種反。〔種，章勇翻。〕\n\n​\t\t译：武陵郡太守向朝廷上书，认为武陵郡内的蛮夷已归服了汉朝，可以比照汉人，增加他们的田租和赋税。参加集议论的人都认为可行，但尚书令虞诩却说：“自古以来，圣明的君王对风俗习惯跟我们不同的民族，不当作自己的臣民。先帝已制定了规章，明确规定武陵蛮夷应缴纳的赋税额，时间已经很久了。而今滥行增加，必然引起他们的怨恨和反叛，计算所能得到的，抵偿不了所耗费的，定会后悔。”顺帝没有采纳。其后，中和中蛮人各因所征收的贡布不是原来规定的数量而起来抗争，于是杀掉征收赋税的乡吏，全族反叛。\n\n### 二年（丁丑、一三七）\n\n 　　春，武陵蠻二萬人圍充城，八千人寇夷道。〔賢曰：充縣，屬武陵郡，故城在澧州崇義縣東北。充，音衝。夷道，屬南郡。〕\n\n 　　二月，廣漢屬國都尉擊破白馬羌。〔安帝改蜀郡北部都尉為廣漢屬國都尉，別領陰平、甸氐、剛氏三道，屬益州。〕\n\n 　　帝遣武陵太守李進擊叛蠻，破平之。進乃簡選良吏，撫循蠻夷，郡境遂安。\n\n 　　三月，【章：甲十六行本「月」下有「乙卯」二字；乙十一行本同；張校同；退齋校同。】司空王卓薨。丁丑，以光祿勳郭虔為司空。〔考異曰：袁書作「乾」，今從范書。〕\n\n 　　夏，四月，丙申，京師地震。\n\n 　　五月，癸丑，山陽君宋娥坐構姦誣罔，收印綬，歸里舍。黃龍、楊佗、孟叔、李建、張賢、史汎、王道、李元、李剛等九侯坐與宋娥更相賂遺，〔更，工衡翻。遺，于季翻。〕求高官增邑，並遣就國，滅租四分之一。〔考異曰：孫程傳云：「龍等誣罔曹騰、孟賁」，按梁商傳，誣罔騰、賁者張逵等，非龍等也。〕\n\n 　　象林蠻區憐等〔區，鳥侯翻；今廣中猶有此姓。姓譜云：今長沙有此姓，音豈俱翻。〕攻縣寺，殺長吏。交趾刺史樊演發交趾、九真兵萬餘人救之；兵士憚遠役，秋，七月，二郡兵反，攻其府。府雖擊破反者，而蠻勢轉盛。\n\n 　　冬，十月，甲申，上行幸長安。扶風田弱薦同郡法真博通內、外學，〔東都諸儒以七緯為內學，六經為外學。〕隱居不仕，宜就加袞職。〔賢曰：毛詩曰：袞職有闕。謂三公也。〕帝虛心欲致之，前後四徵，終不屈。友人郭正稱之曰：「法真名可得聞，身難得而見。逃名而名我隨，避名而名我追，可謂百世之師者矣！」真，雄之子也。〔法雄見四十九卷安帝永初四年。〕\n\n 　　丁卯，京师地震。\n\n 　　太尉王龔以中常侍張昉等專弄國權，欲奏誅之。宗親有以楊震行事諫之者，〔楊震事見五十卷安帝延光三年。〕龔乃止。\n\n 　　十二月，乙亥，上還自長安。\n\n### 三年（戊寅、一三八）\n\n 　　春，二月，乙亥，京師及金城、隴西地震，二郡山崩。\n\n 　　夏，閏四月，己酉，京師地震。\n\n 　　五月，吳郡丞羊珍反，功郡府；太守王衡破斬之。\n\n 　　侍御史賈昌與州郡并力討區憐，不潜，為所攻圍歲餘，兵穀不繼。帝召公卿百官及四府掾屬〔大將軍府掾屬二十九人，太尉府二十四人，司徒府三十一人，司空府二十九人。〕問以方略；皆議遣大將，發荊、揚、兗、豫四萬人赴之。李固駮曰：「若荊、揚無事，發之可也。今二州盜賊磐結不散，〔二州、謂荊、揚也。〕武陵、南郡蠻夷未輯，長沙、桂陽數被徵發，如復擾動，〔數，所角翻。被，皮義翻。復，扶又翻；下同。〕必更生患，其不可一也。又，兗、豫之人卒被徵發，〔卒，讀曰猝。〕遠赴萬里，無有還期，詔書迫促，必致叛亡，其不可二也。南州水土溫暑，加有瘴氣，〔瘴，之亮翻。度嶺而南，瘴氣甚重，炎熱蒸鬱之所生也，中之者輒死。〕致死亡者十必四五，其不可三也。遠涉萬里，士卒疲勞，比至嶺南，〔比，必寐翻，及也。〕不復堪鬭，其不可四也。軍行三十里為程，而去日南九千餘里，三百日乃到，計人稟五升，〔賢曰：古升小，故曰五升也。稟，給也。〕用米六十萬斛，不計將吏驢馬之食，但負甲自致，費便若此，其不可五也。設軍所在，死亡必眾，既不足禦敵，當復更發，此為刻割心腹以補四支，其不可六也。九真、日南相去千里，發其吏民猶尚不堪，何況乃苦四州之卒以赴萬里之艱哉！其不可七也。前中郎將尹就討益州叛羌，益州諺曰：『虜來尚可，尹來殺我。』後就徵還，以兵付刺史張喬；喬因其將吏，旨月之間破殄寇虜。〔事見四十九卷安帝元初二年，止五卷五年。〕此發將無益之效，〔將，即亮翻。〕州郡可任之驗也。宜更選有勇略仁惠任將帥者，以為刺史、太守，悉使共住交趾。今日南兵單無穀，〔言孤軍處叛蠻之中，又乏糧也。〕守既不足，戰又不能，可一切徙其吏民，北依交趾，事靜之後，乃命歸本；還募蠻夷使自相攻，轉輸金帛以為其資；有能反間致頭首者，〔間，古莧翻。頭首，謂諸蠻渠帥也。〕許以封侯裂土之賞。故并州刺史長沙祝良，性多勇決，又南陽張喬，前在益州有破虜之功，皆可任用。昔太宗就加魏尚為雲中守，〔魏尚見十四卷文帝十四年；就加事未見。守，式又翻；下同。〕哀帝即拜龔舍為泰山守；〔前書：龔舍，楚人，初徵為諫大夫，病免；復徵為博士，又病去。頃之，哀帝遣使即楚拜舍為泰山太守。〕宜即拜良等，便道之官。」四府悉從固議，即拜祝良為九真太守，張喬為交趾刺史。喬至，開示慰誘，並皆降散。良到九真，單車入賊中，設方略，招以威信，降者數萬人，皆為良築起府寺。由是嶺外復平。〔為，于偽翻。復，扶又翻。〕\n\n 　　秋，八月，己未，司徒黃尚免。九月，己酉，以光祿勳長沙劉壽為司徒。\n\n 　　初，尚書令左雄薦冀州刺史周舉為尚書；既而雄為司隸校尉，舉故冀州刺史馮直任將帥。直嘗坐臧受罪，〔臧，古贓字通。〕舉以此劾奏雄。〔劾所舉非其人也。劾，戶概翻，又戶得翻。〕雄曰：「詔書使我選武猛，不使君選清高。」舉曰：「詔書使君選武猛，不使君選貪污也！」雄曰：「進君，適所以自伐也。」舉曰：「昔趙宣子任韓厥為司馬，厥以軍法戮宣子僕，宣子謂諸大夫曰：『可賀我矣！吾選厥也任其事。』〔秦、晉戰于河曲，趙宣子將中軍，韓厥為司馬。宣子使以其乘車干行，韓厥戮英僕。眾曰：「韓厥必不沒矣，其主朝升之而暮戮其車。」宣子謂諸大夫曰：「可賀我矣！吾舉厥也任其事，吾今乃知免於戾矣！」任，音壬。〕今君不以舉之不才誤升諸朝，不敢阿君以為君羞；不寤君之意與宣子殊也。」雄悅，謝曰：「吾嘗事馮直之父，又與直善；今宣光以此奏吾，是吾之過也！」〔周舉，字宣光。〕天下益以此賢之。〔聞過而服，天下以此益賢左雄。諱過者為何如邪！〕\n\n 　　是時，宦官競賣恩勢，〔挾勢市恩，以此自鬻也。〕唯大長秋良賀清儉退厚。〔春秋鄭穆公子子良，後為良氏。賢曰：謙退而厚重也。余謂退厚者，不與儕輩爭進趣，競浮薄也。〕及詔舉武猛，賀獨無所薦。帝問其故，對曰：「臣生自草茅，長於宮掖，〔長，知兩翻。〕既無知人之明，又未嘗交加士類。昔衛鞅因景監以見，有識知其不終。〔事見二卷周顯王三十一年。〕今得臣舉者，匪榮伊辱，〔言不足為榮，適以為辱也。考異曰：宦者傳云：「陽嘉中，詔舉武猛，良賀獨無所薦。」按此詔蓋誤以永和為陽嘉也。〕是以不敢！」帝由是賞之。\n\n 　　丙戌，令大將軍、三公舉剛毅、武猛，謀謨任將帥者各二人，特進、卿、校尉各一人。〔校，戶教翻。〕\n\n 　　冬，十月，燒當羌那離等三千餘騎寇金城，校尉馬賢擊破之。\n\n 　　十二月，戊戌朔，日有食之。\n\n 　　大將軍商以小黃門南陽曹節等用事於中，遣子冀、不疑與為交友；而宦官忌其寵，反欲陷之。中常侍張逵、蘧政、楊定等〔蘧，姓也。衛有大夫蘧伯玉。〕與左右連謀，共譖商及中常侍曹騰、孟賁，云「欲徵諸王子，圖議廢立，請收商等案罪。」帝曰：「大將軍父子，我所親，騰、賁；我所愛，必無是，但汝曹共妒之耳。」〔妒，與勡同。〕逵等知言不用，懼迫，〔言既不用，懼禍且及也。〕遂出，矯詔收縛騰、賁於省中。帝聞，震怒，敕宦者李歙急呼騰、賁釋之；收逵等下獄。〔歙，許及翻。下，遐稼翻。〕\n\n### 四年（己卯、一三九）\n\n 　　春，正月，庚辰，逵等伏誅；事連弘農太守張鳳、安平相楊皓，皆坐死；辭所連染，延及在位大臣。商懼多侵枉，乃上疏曰：「春秋之義，功在元帥，罪止首惡。〔春秋左氏傳：晉卻克帥師敗齊師于濯；師歸，范文子後入，曰：「師有功，國人喜以逆之；先入，必屬耳目焉，是代帥受名也，故不敢。」虞師、晉師滅下陽，公羊傳曰：虞，微國也，曷為序于大國之上﹖使虞首惡也。帥，所類翻。〕大獄一起，無辜者眾，死囚久繫，纖微成大，〔賢曰：言久繫之，則細微之事牽引以成大也。〕非所以順迎和氣，平政成化也。宜早訖竟，以止逮捕之煩。」〔謂孟春之月，當行慶施惠，順天地生物之心，以迎和氣，不宜使獄事枝蔓。賢曰：逮，及也；辭所連及，即追捕之也。〕帝納之，罪止坐者。\n\n 　　二月，帝以商少子虎賁中郎將不疑為步兵校尉。商上書辭曰：「不疑童孺，猥處成人之位。〔處，昌呂翻。〕昔晏平仲辭鄁殿以安【章：甲十六行本「安」作「守」；乙十一行本同；孔本同。】其富，〔左傳：齊討慶封，與晏子鄁殿，其鄙六十；弗受。子尾曰：「富，人之所欲也，何故弗受﹖」對曰：「慶氏之邑足欲，故亡。吾邑不足欲也，益之以鄁殿，乃足欲，亡無日矣！不受鄁殿，非惡富也，恐失富也。」鄁，蒲對翻。殿，多薦翻，又如字。〕公儀休不受魚飧以定其位；〔公儀休為魯相；客有遺相魚者，相不受。客曰：「聞君嗜魚，遺君魚，何故不受也﹖」相曰：「以嗜魚，故不受也。今為相能自給魚；受魚而免，誰復給我魚者！故不受也。」〕臣雖不才，亦願固福祿於聖世！」上乃以不疑為侍中、奉車都尉。〔梁商之讓，通經、傳之力也。〕\n\n 　　三月，乙亥，京師地震。\n\n 　　燒當羌郡離等復反；〔復，扶又翻；下同。〕夏，四月，癸卯，護羌校尉馬賢討斬之，獲首虜千二百餘級。\n\n 　　戊午，赦天下。\n\n 　　五月，戊辰，封故濟北惠王壽子安為濟北王。〔去年濟北王多薨，無子；今以安紹封。范書列傳作「安國」，此從帝紀。濟，子禮翻。〕\n\n 　　秋，八月，太原旱。\n\n### 五年（庚辰、一四○）\n\n 　　春，二月，戊申，京師地震。\n\n 　　南匈奴句龍王吾斯、車紐等反，〔句，古侯翻。車，尺遮翻。〕寇西河；招誘右賢王合兵圍美稷，殺朔、方弋郡長吏。夏，五月，度遼將軍馬續與中郎將梁並等〔此護匈奴中郎將也。〕發邊兵及羌、胡合二萬餘人掩擊，破之。吾斯等復更屯聚，攻沒城邑。天子遣使責讓單于；單于本不預謀，乃脫帽避帳，詣並謝罪。並以病，徵五原太守陳龜代為中郎將。龜以單于不能制下，〔賢曰：吾斯等攻沒城邑，單于雖不預謀，然不能制下，即是不堪其任。〕逼迫單于及其弟左賢王皆令自殺。龜又欲徙單于近親於內郡，而降者遂更狐疑。龜坐下獄，免。〔降，戶江翻；下同。龜所施行，必有未究其方略者，而遽坐免也。下，遐稼翻。〕\n\n 　　大將軍商上表曰：「匈奴寇畔，自知罪極；窮鳥困獸，皆知救死，〔鳥窮則攫，獸困則搏。傳曰：困獸猶鬭。〕況種類繁熾，不可單盡。〔賢曰：單，亦盡也。種，章勇翻。〕今轉運日增，三軍疲苦，虛內給外，非中國之利。度遼將軍馬續，素有謀謨，且典邊日久，深曉兵要；每得續書，與臣策合。宜令續深溝高壘，以恩信招降，宣示購賞，明為期約，如此，則醜類可服，〔賢曰：醜，等也。余謂醜類，言凶醜之黨類也。〕國家無事矣！」帝從之，乃詔續招降畔虜。\n\n 　　商又移書續等曰：「中國安寧，忘戰日久。良騎夜【章：甲十六行本「夜」作「野」；乙十一行本同；孔本同；張校同。】合，交鋒接矢，決勝當時，戎狄之所長而中國之所短也；強弩乘城，堅營固守，以待其衰，中國之所長而戎狄之所短也。宜務先所長而觀其變，〔先，悉薦翻。〕設購開賞，宣示反悔，〔反，音幡。宣示招降之意以開其反悔之心。〕勿貪小功以亂大謀。」於是右賢王部抑鞮等萬三千口皆詣續降。〔鞮，丁奚翻。〕\n\n 　　己丑晦，日有食之。\n\n 　　初，那離等既平，朝廷以來機為并州刺史，劉秉為涼州刺史。機等天性虐刻，多所擾發；且凍、傅難種羌遂反，〔賢曰：且，音子余翻。種，章勇翻；下同。〕攻金城，與雜種羌、胡大寇三輔，殺害長吏。機等並坐徵。於是拜馬賢為征西將軍，以騎都尉耿叔為副，將左右羽林五校士及諸州郡兵十萬人屯漢陽。\n\n 　　九月，令扶風、漢陽築隴道塢三百所，置屯兵。\n\n 　　辛未，太尉王龔以老病罷。\n\n 　　且凍羌寇武都，燒隴關。〔賢曰：隴山之關也，今名大震關，在今隴州汧源縣西。〕\n\n 　　壬午，以太常桓焉為太尉。\n\n 　　匈奴句龍吾斯等立車紐為單于，東引烏桓，西收羌、胡等數萬人攻破京兆虎牙營，殺上郡都尉及軍司馬，遂寇掠并、涼、幽、冀四州。乃徙西河治離石，〔賢曰：離石，即西河之屬縣也，在郡南五百九里。郡本都平定縣；至此，徙於離石。〕上郡治夏陽，朔方治五原。十二月，遣使匈奴中郎將耽將幽州、烏桓諸郡營兵擊車紐等，戰於馬邑，斬首三千級，獲生日甚眾。車紐乞降，而吾斯猶率其部曲與烏桓寇鈔。〔鈔，楚交翻；下同。〕\n\n 　　初，上命馬賢討西羌，大將軍商以為賢老，不如太中大夫宋漢；帝不從。漢，由之子也。〔宋由為公於章、和之間。〕賢到軍，稽留不進。武都太守馬融上疏曰：「今雜種諸羌〔種，章勇翻。〕轉相鈔盜，宜及其未并，亟遣深入，破其支黨；〔并，合也。及其勢未合而攻其支黨。〕而馬賢等處處留滯。羌、胡百里望塵，千里聽聲，今逃匿避回，〔回，胡對翻；繞也，曲也。〕漏出其後，則必侵寇三輔，為民大害。臣願請賢所不用，用關東兵五千，裁假部隊之號，盡力率厲，埋根、行首以先吏士；〔賢曰：埋根，言不退也。行，戶剛翻。先，悉薦翻。〕三旬之中，必克破之。臣又聞吳起為將，暑不張蓋，塞不披裘；今賢野次垂幕，珍肴雜遝，兒子侍妾，事與古反。臣懼賢等專守一城，言攻於西而羌出於東，且其將士將不堪命，必有高克潰半反之變也。」〔鄭高克好利而不顧其君，文公使克將兵而禦狄于竟，陳其師旅，翱翱河上；眾潰而歸。〕安定人皇甫規亦見賢不恤軍事，審其必敗，〔審，悉也，察也。〕上書言狀。朝廷皆不從。\n\n### 六年（辛巳、一四一）\n\n 　　春，正月，丙子，征西將軍馬賢與且凍羌戰于射姑山，〔且，子余翻。射，音夜。按續漢書天文志，射姑山在北地。〕賢軍敗；賢及二子皆沒，東、西羌遂大合。〔羌居安定、北地、上郡、西河者，謂之東羌；居隴西、漢陽，延及金城塞外者，謂之西羌。〕閏月，鞏唐羌寇隴西，遂及三輔，燒園陵，殺掠吏民。\n\n 　　二月，丁巳，有星孛于營室。〔晉書天文志：營室二星，天子之宮也，又為軍糧之府及土功事。孛，蒲內翻。〕\n\n 　　三月，上巳，大將軍商大會賓客，讌于雒水；〔司馬彪曰：三月上巳，宮人皆潔於東流上，洗渥祓除，為大潔也。按古以三月上巳日為上巳，今以三月三日為上巳。〕酒闌，繼以酼露之歌。〔纂文曰：酼露，今之挽歌也。崔豹古今註曰：「酼上露，何易晞。露晞明朝還復落，人死一去何時歸！」酼，下戒翻，一作「薤」。〕從事中郎周舉聞之，歎曰：「此所謂哀樂失時，〔樂，音洛。〕非其所也，殃將及乎！」〔左傳曰：哀樂失時，殃咎必至。〕\n\n 　　武都太守趙沖追擊鞏唐羌，〔考異曰：西羌傳作「武威太守」，今從帝紀。皇甫規傳云：「與護羌校尉趙沖」，按西羌傳，沖時尚為太守，規傳誤也。〕斬首四百餘級，降二千餘人。詔沖督河西四郡兵為節度。〔余按沖以追羌之功，詔督河西四郡兵，則武威太守為是。武都西北接漢陽，東北接扶風，南接漢中，無緣遠督河西郡兵。〕\n\n 　　安定上計掾皇甫規上疏曰：「臣比年以來，數陳便宜：羌戎未動，策其將反；馬賢始出，知其必敗；誤中之言，在可考校。〔比，毗至翻。數，所角翻。中，竹仲翻。〕臣每惟賢等擁眾四年，未有成功，縣師之費，且日億計，〔賢曰：縣，猶停也。余謂出師遠征，其勢縣絕，不能相及，故曰縣師。縣，讀曰懸。〕出於平民，〔平民，謂齊民也。〕回人姦吏，〔謂為姦吏所侵盜也。〕故江湖之人，群為盜賊，青、徐荒饑，襁負流散。〔襁，居兩翻。〕夫羌戎潰叛，不由承平，皆因邊將失於綏御，乘常守安則加侵暴，〔言前後相乘，以侵暴羌戎為常也。〕苟競小利則致大害，微勝則虛張首級，軍敗則隱匿不言。軍士勞怨，困於猾吏，進不得快戰以徼功，〔徼，一遙翻。〕退不得溫飽以全命，餓死溝渠，暴骨中原；徒見王師之出，不聞振旅之聲。〔賢曰：振，整也。旅，眾也。穀梁傳曰：出曰治兵，入曰振旅。〕酋豪泣血，驚懼生變，〔酋，慈秋翻。〕是以安不能久，叛則經年，臣所以搏手扣心而增歎者也！願假臣兩營、二郡，屯列坐食之兵五千，〔賢曰：兩營，謂馬賢及趙沖等。二郡，安定、隴西也。余謂兩營者，扶風擁營及京兆虎牙營也。〕出其不意，與趙沖共相首尾。土地山谷，臣所曉習；兵勢巧便，臣已更之；〔更，工衡翻，經也，歷也。〕可不煩方寸之印，尺帛之賜，高可以滌患，下可以納降。〔降，戶江翻。〕若謂臣年少、官輕，不足用者，凡諸敗將，非官爵之不高，年齒之不邁。〔賢曰：邁，往也。〕臣不勝至誠，沒死自陳！」〔勝，音升。沒死，猶言昧死也，冒死也。〕帝不能用。\n\n 　　庚子，司空郭虔免。丙午，以太僕趙戒為司空。\n\n 　　夏，使匈奴中郎將張耽、度遼將軍馬續率鮮卑到穀城，擊烏桓於通天山，大破之。〔穀城，蓋即西河郡之穀羅縣城。通天山，蓋即土軍縣之石樓山；以其高絕，故曰通天。〕\n\n 　　鞏唐羌寇北地。〔考異曰：西羌傳作「罕種羌」，今從帝紀。〕北地太守賈福與趙沖擊之，不利。\n\n 　　秋，八月，乘氏忠侯梁商病篤，〔乘，繩證翻。〕敕子冀等曰：「吾生無以輔益朝廷，死何可耗費帑藏！〔帑，他朗翻。藏，徂浪翻。〕衣衾、飯含、玉匣、珠貝之屬，〔賢曰：含，口實也。白虎通曰：大夫飯以玉，含以貝；士飯以珠，含以貝也。飯，父遠翻。含，戶紺翻。〕何益朽骨！百僚勞擾，紛華道路，祇增塵垢耳。宜皆辭之。」丙辰，薨；帝親臨喪。諸子欲從其誨，朝廷不聽，賜以東園祕器、銀鏤、黃腸、玉匣。〔賢曰：棺以銀鏤之。以柏木黃心為椁，曰黃腸。孔穎達曰：喪服大記：君松椁，大夫柏椁，士雜木椁。鄭註：椁，謂周棺者也。天子柏椁，以端長六尺。正義曰：君松椁。君，諸侯也。諸侯用松為椁材也。盧云：以松黃腸為椁。庾云：黃腸，松心也。大夫柏椁，以柏為椁，不用黃腸，下天子也。〕及葬，賜輕車、介士，〔賢曰：輕車，兵車也；介士，甲士也。〕中宮親送。帝至宣陽亭，〔賢曰：每城門各有亭，即宣陽門之亭也。余按續漢志，雒陽城十二門，無宣門。魏、晉之間，洛城始有宣陽門，正南門也。漢雒城正南曰平城門。〕瞻望車騎。壬戌，以河南尹、乘氏侯梁冀為大將軍，冀弟侍中不疑為河南尹。\n\n 　　臣光曰：成帝不能選任賢俊，委政舅家，可謂闇矣；猶知王立之不材，棄而不用。〔事見三十二卷元延元年。〕順帝援大柄，授之后族，〔援，于元翻。〕梁冀頑嚚凶暴，著於平昔，而使之繼父之位，終於悖逆，〔嚚，魚巾翻。悖，蒲內翻，又蒲沒翻。〕蕩覆漢室；校於成帝，闇又甚焉！」\n\n 　　初，梁商病篤，帝親臨幸，問以遺言。對曰：「臣從事中郎周舉，清高忠正，可重任也。」由是拜舉諫議大夫。〔續漢志曰：武帝元狩五年，置諫大夫。世祖中興，以為諫議大夫。〕\n\n 　　九月，諸羌寇武威。\n\n 　　辛亥晦，日有食之。\n\n 　　冬，十月，癸丑，以羌寇充斥，涼部震恐，復徙安定居扶風，北地居馮翊。〔永建四年，二郡還舊治，今復徙之。復，扶又翻。〕十一月，庚子，以執金吾張喬行車騎將軍事，將兵萬五千人屯三輔。\n\n 　　荊州盜賊起，彌年不定；以大將軍從事中郎李固為荊州刺史。固到，遣吏勞問境內，赦寇盜前釁，與之更始。〔勞，力到翻。更，工衡翻。〕於是賊帥夏密等率其魁黨六百餘人自縛歸首，〔帥，所類翻。首，式救翻。〕固皆原之，遣還，【章：甲十六行本「還」下有「使」字；乙十一行本同；孔本同；張校同。】自相招集，開示威法；半歲間，餘類悉降，〔降，戶江翻。〕州內清平。奏南陽太守高賜等臧穢；〔臧，古贓字通。〕賜等重賂大將軍梁冀，冀為之千里移檄，〔賢曰：言移檄一日行千里，救之急也。為，于偽翻。〕而固持之愈急，冀徙固為泰山太守。時泰山盜賊屯聚歷年，郡兵常千人追討，不能制；固到，悉罷遣歸農，但選留任戰者百餘人，〔任，音壬。〕以恩信招誘之。未滿歲，賊皆弭散。〔誘，音酉。弭，止也。散，逃潰而去也。〕\n\n### 漢安元年（壬午、一四二）\n\n 　　春，正月，癸巳，赦天下，改元。\n\n 　　秋，八月，南匈奴句龍吾斯與薁鞬、臺耆等復反，〔薁，音郁。鞬，居元翻。復，扶又翻。〕寇掠并部。\n\n 　　丁卯，遣侍中河內杜喬、周舉、〔按范書紀、傳，周舉，汝南人，時為光祿大夫。〕守光祿大夫周栩、馮羨、魏郡欒巴、張綱、〔張綱，犍為武陽人。栩，況羽翻。〕郭遵、劉班分行州郡，〔行，下孟翻。〕表賢良，顯忠勤；其貪污有罪者，刺史、二千石驛馬上之，墨綬以下便輒收舉。〔刺史、二千石，大吏，驛馬上奏其罪，取旨黜免。驛馬，欲速達京闕也。墨綬，縣令、長也；令、長以下，便收案舉劾其罪。上，時掌翻。〕喬等受命之部，張綱獨埋其車輪於雒陽都亭，〔漢郡、國、縣、道皆有都亭。〕曰：「豺狼當路，安問狐狸！」〔前漢京兆督郵侯文對孫寶之辭。〕遂劾奏「大將軍冀、河南尹不疑，以外戚蒙恩，居阿衡之任，而專肆貪叨，縱恣無極，【章：甲十六行本「極」下有「多樹諂諛以害忠良，誠天威所不赦，大辟所宜加也。」二十字；乙十一行本同；孔本同；張校同；退齋校同。】謹條其無君之心十五事，斯皆臣子所切齒者也。」書御，〔賢曰：御，進也。〕京師震竦。時皇后寵方盛，諸梁姻戚滿朝，〔朝，直遙翻。〕帝雖知綱言直，不能用也。杜喬至兗州，表奏泰山太守李固政為天下第一，上徵固為將作大匠。八使所劾奏，多梁冀及宦者親黨；互為請救，事皆寢遏。〔劾，戶概翻，又戶得翻。寢者，已御其奏，寢而不行。遏者，其奏未達，遏而不上。〕侍御史河南种暠疾之，〔种，音沖。暠，古老翻。〕復行案舉。〔復，扶又翻。〕廷尉吳雄、將作大匠李固亦上言：「八使所糾，宜急誅罰。」帝乃更下八使奏章，令考正其罪。〔下，遐稼翻。〕\n\n 　　梁冀恨張綱，思有以中傷之。〔中，竹仲翻。〕時廣陵賊張嬰寇亂揚、徐間積十餘年，二千石不能制，冀及以綱為廣陵太守。前太守率多求兵馬，綱獨單車之職。既到，徑詣嬰壘門；嬰大驚，遽走閉壘。綱於門〔辛：甲十六行本「門」下有「外」字；乙十一行本同；孔本同；張校同；退齋校同。〕罷遣吏民，【章：甲十六行本「民」；乙十一行本同；孔本同；張校同。】獨留所親者餘人，以書喻嬰，請與相見。嬰見綱玉誠，乃出拜謁。綱延置上坐，〔坐，才臥翻。〕譬之曰：「前後二千石多肆貪暴，故致公等懷憤相聚；二千石信有罪矣，然為之者又非義也。今主上仁聖，欲以恩德服叛，故遣戈守來，思以爵祿相榮，不願以刑罰相加，今誠轉禍為福之時也。若聞義不服，天子赫然震怒，荊、揚、兗、豫大兵雲合，身首橫分，血嗣俱絕。〔賢曰：凡祭皆用牲，故曰血嗣。或曰：父子氣血相傳，故曰血嗣。〕二者利害，公其深計之！」嬰聞，泣下曰：「荒裔愚民，不能自通朝廷，不堪侵枉，遂復相聚偷生，〔復，扶又翻。〕若魚游釜中，知其不可久，且以喘息須臾間耳！〔人以氣一出入之頃為一息。喘者，息之疾，音尺兗翻。〕今聞明府之言，乃嬰等更生之辰也！」乃辭還營。明日，將所部萬餘人與妻子面縛歸降。〔考異曰：帝紀：「九月，張嬰寇郡縣。」又云：「是歲，嬰詣綱降。」按張綱傳云「寇亂十餘年」，則非今年九月始寇郡縣也。袁絕置嬰降事於八月下、十月上。今從之。〕綱單車入嬰壘，大會，置酒為樂，〔樂，音洛。〕散遣部眾，任從所之；親為卜居宅、相田疇；〔賢曰：相，視也。田並畔曰疇。為，于偽翻。相，息亮翻。〕子孫【章：甲十六行本「孫」作「弟」；乙十一行本同；孔本同；張校同。】欲為吏者，皆引召之。人情悅服，南州晏然。朝廷論功當封，梁冀遏之。在那一歲，卒，〔卒，子恤翻。〕張嬰等五百餘人為之制服行喪，〔為，于偽翻。〕送到犍為，〔犍，居言翻。〕負土成墳。詔拜其子續為郎中，賜錢百萬。\n\n 　　是時，二千石長吏有能政者，有雒陽令【章：甲十六行本「令」下有「渤海」二字；乙十一行本同；孔本同；張校同。】任峻、〔任，音壬。〕冀州刺史京兆蘇章、膠東相陳留吳祐。雒陽令自王渙之後，皆不稱職；〔王渙，事見四十八卷和帝元興元年。稱，尺證翻。〕峻能選用文武吏，各盡其用，發姦不旋踵，民間不畏吏，其威禁猛於渙，而文理政教不如也。章為冀州刺史；有故人為清河太守，章行部，欲案其姦臧，〔行，下孟翻。臧，古贓字通用。〕乃請太守為設酒肴，陳平生之好甚歡。〔為，于偽翻。好，呼到翻。〕太守喜曰：「人皆有一天，我獨有二天！」〔謂章必能覆蓋其惡也。〕章曰：「今久蘇孺文與故人飲者，私恩也；〔蘇章，字孺文。〕明日冀州刺史案事者，公法也。」遂舉正其罪；州境肅然。後以摧折權豪忤旨，坐免。時天下日敝，民多愁苦，論者日夜稱章，朝廷遂不能復用也。〔復，扶又翻。〕祐為膠東相，〔續漢志：膠東，侯國，屬北海國。〕政崇仁簡，民不忍欺。嗇夫孫性，私賦民錢，市衣以進其父，〔百官志：縣置嗇夫一人，主知民善惡，為役先後，知民貧富，為賦多少，平其差品。風俗通曰：嗇，省也。夫，賦也。言消息百姓，均其役賦。嗇，音色。〕父得而怒曰：「有君如是，何忍欺之！」促歸伏罪。性凓懼詣閤，持衣自首。〔首，式救翻。〕祐屏左右問其故，〔屏，必郢翻。〕性具談父言。祐曰：「掾以親故受污穢之名，所謂『觀過斯知仁矣。』」〔論語載孔子之言也。此言觀性之過在於取民，則知其心主於奉父。〕使歸謝其父，還以衣遺之。〔遺，于季翻。〕\n\n 　　冬，十月，辛未，太尉桓焉、司徒劉壽免。\n\n 　　罕羌邑落五千餘戶詣趙沖降，唯燒何種據參疖未下。〔種，章勇翻。參疖縣，屬安定郡。疖，音力全翻。〕甲戌，罷張喬軍屯。\n\n 　　十一月，壬午，以司隸校尉下邳趙峻為太尉，大司農胡廣為司徒。\n\n### 二年（癸未、一四三）\n\n 　　夏，四月，庚戌，護羌校尉趙沖與漢陽太守張貢擊燒當羌於參疖，破之。〔「當」當作「何」，此承范紀之誤。燒當、燒何，羌兩種也。〕\n\n 　　六月，丙寅，立南匈奴守義王兜樓儲為呼蘭若尸逐就單于。〔自永和五年吾斯、車紐反，陳龜逼殺單于休利，南庭虛位，至是始立單于。考異曰：袁紀，去年六月立兜樓儲為單于，今從范書。〕時兜樓儲在京師，上親臨軒授璽綬，引上殿，賜車馬、器服、金帛甚厚。〔璽，斯氏翻。綬，音受。引上，時掌翻。〕詔太常、大鴻臚與諸國侍子於廣陽門外祖會饗，賜作樂、角抵、百戲。〔太常掌樂，大鴻臚典四夷之客，故詔使祖單于。祖會，為祖道之會也。賢曰：廣陽，城西面南頭門。角抵之戲，則魚龍爵馬之屬，言兩兩相當，亦角而為抵對，即今之鬭用古之角抵也。臚，陵如翻。〕\n\n 　　冬，閏十月，趙沖擊燒當羌於阿陽，破之。〔賢曰：阿陽縣，屬漢陽郡；故城在今秦州隴城縣西北。〕\n\n 　　十一月，使匈奴中郎扶風馬寔遣人刺殺句龍吾斯。〔刺，七亦翻。句，古侯翻。〕\n\n 　　涼州自九月以來，地百八十震，山谷坼裂，壞敗城寺，〔壞，音怪。敗，補邁翻。〕民壓死者甚眾。\n\n 　　尚書令黃瓊以前左雄所上孝廉之選，專用儒學、文吏，〔事見上卷陽嘉元年。上，時掌翻。〕於取士之義猶有所遺，乃奏增孝悌及能從政【章：甲十六行本「政」下有「者」字；乙十一行本同；孔本同。】為四科；帝從之。\n\n 　　建康元年（甲申、一四四）是年四月改元。〕\n\n 　　春，護羌從事馬玄為諸羌所誘，將羌眾亡出塞，〔誘，音酉。將，如字；領也。〕領護羌校尉衛琚追擊玄等，斬首八百餘級。〔琚，音居。〕趙沖復追叛羌到建威鸇陰河；〔賢曰：續漢書，「建威」作「武威」。鸇陰，縣名，屬安定郡。又曰：涼州姑臧縣東南有鸇陰縣故城，縣因水以為名。宋白曰：會州會寧縣，漢鸇陰縣地。黃河西南自蘭州金城縣界流注。水經云：河水又東過勇士縣北，東流，即此處。復，扶又翻。〕軍渡竟，所將降胡六百餘人叛走；〔降，戶江翻。〕沖將數百人追之，遇羌伏兵，與戰而歿。沖雖死，而前後多所斬獲，羌遂衰耗。詔封沖子為義陽亭侯。\n\n 　　夏，四月，使匈奴中郎將馬寔擊南匈左部，破之。〔左部，即句龍吾斯之黨。〕於是胡、羌、烏桓悉詣寔降。\n\n 　　辛巳，立皇子炳為太子，〔炳，虞貴人之子也。〕改元，赦天下。太子居承光宮，帝使侍御中种暠監太子家。〔監，古銜翻。〕中常侍高梵從中單駕出迎太子，〔暠，工老翻。梵，房戎翻，又房汎翻。〕時太傅杜喬等疑不欲從而未決，暠乃手劍當車曰：〔手，守又翻。〕「太子，國之儲副，人命所係。今常侍來，無詔信，何以知非姦邪﹖今日有死而已！」梵辭屈，不敢對，馳還奏之。詔報，太子乃得去。喬退而歎息，愧暠臨事不惑；〔愧者，愧己之不能然也。〕帝亦嘉其持重，稱善者良久。\n\n 　　揚、徐盜賊群起，盤互連歲。秋，八月，九江范容、周生等寇掠城邑，屯據歷陽，〔歷陽縣，屬九江郡。賢曰：今和州縣。〕為江、淮巨患；遣御史中丞馮緄督州兵討之。〔緄，古本翻。考異曰：帝紀作「馮赦」，袁紀作「馮放」，皆誤。今據緄傳。〕\n\n 　　庚午，帝崩于玉堂前殿。〔年三十。〕太子即皇帝位，年二歲。尊皇后曰皇太后。太后臨朝。丁丑，以太尉趙峻為太傅，大司農李固為太尉，參錄尚書事。\n\n 　　九月，丙午，葬孝順皇帝于憲陵，〔賢曰：憲陵在雒陽西十五里。〕廟曰敬宗。\n\n 　　是日，京师及太原、雁门地震。\n\n 　　庚戌，詔舉賢良方正之士，策問之。皇甫規對曰：「伏惟孝順皇帝初勤王政，紀綱四方，幾以獲安；〔幾，讀曰冀。〕後遭姦偽，威分近習，〔賢曰：近習，謂佞幸、親近小人也。〕受賂賣爵，賓客交錯，天下擾擾，從亂如歸，官民並竭，上下窮虛。陛下體兼乾坤，〔以坤母臨朝，以君天下，行乾之德，故曰體兼乾坤。〕聰哲純茂，攝政之初，拔用忠貞，其餘維綱，多所改正，遠近翕然望見太平，而災異不息，寇賊縱橫，〔縱，子容翻。〕殆以姦臣權重之所致也。其常侍尤無狀者，〔賢曰：無狀，謂無善狀。〕宜亟黜遣，披掃凶黨，〔披，開也；掃，除也。〕收入財賄，以塞痛怨，〔塞，悉則翻。〕以答天誡。大將軍冀、河南尹不疑，亦宜增脩謙節，輔以儒術，省去遊娛不急之務，〔去，羌呂翻。〕割減廬第無益之飾。夫君者，舟也；民者，水也；〔家語：孔子曰，君者，舟也；民者，水也。水可載舟，亦以覆舟。君以此思危，則危可知也。〕群臣，乘舟者也；將軍兄弟，操懢者也。〔操，千高翻。懢，與楫同。〕若能平志，畢力以度元元，所謂福也；如其怠弛，將淪波濤，可不慎乎！夫德不稱祿，猶鑿墉之趾以益其高，豈量力審功，安固之道哉！〔稱，尺證翻。量，音良。〕凡諸宿猾、酒徒、戲客，皆宜貶斥，以懲不軌；令冀等深思得賢之福，失人之累。」〔累，良瑞翻。〕梁冀忿之，以規為下第，拜郎中；託疾，免歸，州郡承冀旨，幾陷死者再三，遂沈廢於家，積十餘年。〔幾，居希翻。沈，持林翻。考異曰：規傳云：「沖、質之間，規對策免歸，積十四年。」檢帝紀，此後別無舉賢良事，或者此時規舉賢良，其至對策時已在質帝世也，故云沖、質之間。自明年數至梁冀誅，亦整十四年也。〕\n\n 　　揚州刺史尹耀、九江太守鄧顯討范容等於歷陽，敗歿。\n\n 　　冬，十月，日南蠻夷復反，〔復，扶又翻。〕攻燒縣邑。交趾刺史九江夏方招誘降之。〔夏，戶雅翻。〕\n\n 　　十一月，九江盜賊徐鳳、馬勉攻燒城邑；鳳稱無上將軍，勉稱皇帝，〔考異曰：帝紀：「永嘉元年三月，勉稱皇帝」，今據滕撫傳。〕築營於當塗山中，〔賢曰：當塗縣之山，在今宣州。余按兩漢志，當塗縣，屬九江郡。續志曰：縣有馬丘聚，徐鳳反於此。又有塗山，禹會諸侯處也，又有芍跛，陂在壽州安豐縣東。塗山，在濠州鍾離縣西九十五里。以此證之，漢當塗縣地，當在唐濠、壽二州界。晉氏南渡，淮民避亂渡江，晉成帝乃僑立當塗縣於于胡，於唐屬宣州。今當塗縣，非漢舊當塗縣地。〕建年號，置百官。\n\n 　　十二月，九江賊黃虎等攻合肥。〔合肥縣，屬九江郡。賢曰：故城在今廬州北。應劭曰：夏水出父城東南，至此與淮合，故曰合肥。〕\n\n 　　是岁，群盗发宪陵。\n\n## 孝沖皇帝\n\n〔諱炳。諡法：幼少在位曰沖。司馬彪曰：沖幼早夭，故諡曰沖。伏侯古今註曰：「炳」之字曰「明」。〕\n\n### 永喜元年\n\n（乙酉、一四五）考異曰：袁紀作「元嘉」，誤。〕\n\n 　　春，正月，戊戌，帝崩于玉堂前殿。〔年三歲。〕梁太后以揚、徐盜賊方盛，欲須所徵諸王侯到乃發喪。太尉李固曰：「帝雖幼少，猶天下之父。今日崩亡，人神感動，豈有人子反共掩匿乎！〔人子，當作臣子。〕昔秦皇沙丘之謀及近日北鄉之事，皆祕不發喪，〔沙丘事見七卷秦始皇三十七年。北鄉事見上卷安帝延光四年。〕此天下大忌，不可之甚者也！」太后從之，即暮發喪。\n\n 　　徵清河王蒜及渤海孝王鴻之子纘皆至京師。蒜父曰清河恭王延平；延平及鴻皆樂安夷王寵之子，千乘貞王伉之孫也。〔千乘貞王伉，章帝建初四年封；薨，子寵嗣。和帝永元七年，改千乘國曰樂安。薨，子鴻嗣，是生質帝。帝既立，梁太后以樂安國土卑溼，租委鮮薄，改封鴻渤海王。清河王慶子虎威嗣國，三年而薨，無子；鄧太后立延平為清河王。諡法：安心好靜曰夷。蒜，蘇貫翻。伉，音抗。〕清河王為人嚴重，動止有法度，公卿皆歸心焉。李固謂大將軍冀曰：「今當立帝，宜擇長年，高明有德，任親政事者，〔長，知兩翻。任，如林翻，堪也。〕願將軍審詳大計，察周、霍之立文、宣、戒鄧、閻之利幼弱！」〔周勃事見十三卷高后八年。霍光事見二十四卷昭帝元平元年、鄧氏事見四十八卷和帝元興元年、四十九卷殤帝延平元年。閻氏事見上卷安帝延光四年。〕冀不從，與太后定策禁中。丙辰，冀持節以王青蓋車迎纘入南宮。丁巳，封為建平侯。其日，即皇帝位，年八歲。蒜罷歸國。\n\n 　　將卜山陵，李固曰：「今處處寇賊，軍興費廣，新創憲陵，賦發非一；帝尚幼小，可起陵於建【章：甲十六行本「建」作「憲」；乙十一行本同；張校同，云無註本亦作「建」。】陵塋內，依康陵制度。」〔康陵，殤帝陵，亦在慎陵塋內。塋，音營。〕太后從之。己未，葬孝沖皇帝於懷陵。\n\n 　　太后委政宰輔，李固所言，太后多從之，宦【章：甲十六行本「宦」上有「黃門」二字；乙十一行本同；孔本同。】官為惡者一皆斥遣，天下咸治平；〔治，直吏翻。〕而梁冀深忌疾之。\n\n 　　初，順帝時所除官多不以次；及固在事，奏免百餘人。此等既怨，又希望冀旨，遂共作發章誣奏固曰：「太尉李固，因公假私，依正行邪，離間近戚，〔間，永莧翻。〕自隆支黨。大行在殯，路人掩涕，〔掩涕者，掩面而泣也。〕固獨胡粉飾貌，〔燒鉛汞成粉以傅面。北史曰：胡粉，出龜茲國。〕搔頭弄姿，〔西京雜記曰：武帝遇李夫人，就取玉簪搔頭，自此宮人搔頭皆用玉。〕槃旋偃仰，從容治步，〔從，七容翻。從容，舒緩也。治步，言脩治容儀，行步中規矩也。治，直之翻。〕曾無慘怛傷悴之心。〔悴，秦醉翻。〕山陵未成，違矯舊政，善則稱己，過則歸君；斥逐近臣，不得侍送。作威作福，莫固之甚矣！夫子罪莫大於累父，〔累，力瑞翻。〕臣惡莫深於毀君，固之過釁，事合誅辟。」〔辟，毗亦翻。〕書奏，冀以太白太后，使下其書；〔下，遐稼翻。〕太后不聽。\n\n 　　廣陵賊張嬰復聚眾數千人反，據廣陵。〔復，扶又翻；下同。〕\n\n 　　二月，乙酉，赦天下。\n\n 　　西羌叛亂積年，費用八十餘億。諸將多斷盜牢稟，〔前書音義曰：牢，價直也。稟，給也。賢曰：牢，廩食也；古者名廩為牢。斷，割也；減割牢廩而盜之。斷，丁管翻。〕私自潤入，皆以珍寶貨賂左右。上下放縱，不恤軍事，士卒不得其死者，白骨相望於野。左馮翊梁並以恩信招誘叛羌；離湳、狐奴等五萬餘戶皆詣並降，〔誘，音酉。湳，乃感翻。降，戶江翻。〕隴右復平。\n\n 　　太后以徐、揚盜賊益熾，博求將帥。三公舉涿令北海滕撫有文武才；〔姓譜：滕侯之後，以國為氏。〕詔拜撫九江都尉，與中郎將趙序助馮緄，合州郡兵數萬人共討之。〔緄，古本翻。〕又廣開賞募，錢、邑各有差。〔謂立賞格，錢、邑，以功之高下為差。錢，賜錢也。邑，封邑也。〕又議遣太尉李固、未及行。三月，撫等進擊眾賊，大破之，斬馬勉、范容、周生等千五百級。徐鳳以餘眾燒東城縣。〔東城縣，屬九江郡。賢曰：在今濠州定遠縣南。〕夏，五月，下邳人謝安應募，率其宗親設伏擊鳳，斬之。封安為平鄉侯。拜滕撫中郎將，督揚、徐二州事。\n\n 　　丙辰，詔曰：「孝殤皇帝即位踰年，君臣禮成。孝安皇帝承襲統業而前生，遂令恭陵在康陵之上，先後相踰，失其次序。今其正之。」\n\n 　　六月，鮮卑寇代郡。\n\n 　　秋，廬江盜賊攻尋陽，〔尋陽縣，屬廬江郡。班志註云：禹貢九江在南，皆東合為大江。余按尋陽縣本在大江之北，尋水之陽。吳立蘄春郡，尋陽縣屬焉。蘄春縣，漢屬江夏郡，唐蘄州之地。元豐九域志：蘄州東南至江州二百四十里。江州得尋陽之名，由司馬氏置尋陽太守於柴桑，於是江南之尋陽著於此，江北之尋陽晦矣。〕又攻盱台。〔盱台縣，屬下邳國，音吁怡。〕滕撫遣司馬王章擊破之。\n\n 　　九月，庚戌，太傅趙峻薨。\n\n 　　滕撫進擊張嬰，冬，十一月，丙午，破嬰，斬獲千餘人。丁未，中郎將趙序坐畏懦、詐增首級，棄市。〔考異曰：東觀記曰：「取錢縑三百七十五萬」，今從滕撫傳。〕\n\n 　　歷陽賊華孟自稱黑帝，〔華，戶化翻。〕攻殺九江太守楊岑。滕撫進擊，破之，斬孟等三千八百級，虜獲七百餘人。於是東南悉平，振旅而還。〔還，從宣翻，又如字。〕以撫為左馮翊。\n\n 　　永昌太守劉君世，鑄黃金為文蛇，以獻大將軍冀；益州刺史种暠糾發逮捕，馳傳上言。〔傳，株戀翻；下傳逮同。上，時掌翻。〕冀由是恨暠。會巴郡人服直〔姓譜：服，周內史叔服之後。漢有江夏太守服徹。〕聚黨數百人，自稱天王，暠與太守應承討捕，不克，吏民多被傷害；〔被，皮義翻。〕冀因此陷之，傳逮暠、承。〔逮暠、承，傳詣京師也。〕李固上疏曰：「臣伏聞討捕所傷，本非暠、承之意，實由縣吏懼法畏罪，迫逐深苦，致此不詳。〔詳，審也。言不能審知賊勢，驅民赴戰，以致死傷也。〕比盜賊群起，〔比，毗至翻。〕處處未絕。暠、承以首舉大姦而相隨受罪，臣恐沮傷州縣糾發之意，更共飾匿，〔賢曰：言各飾偽辭，隱匿真狀也。〕莫復盡心！」太后省奏，〔復，扶又翻。省，悉景翻。〕乃赦暠、承罪，免官而已。金蛇輸司農，〔大司農，掌諸錢穀金帛，故金蛇輸司農。考異曰：种暠傳云：「二府畏懦，不敢按之。」今從杜喬傳。〕冀從大司農杜喬借觀之，喬不肯與；冀小女死，令公卿會喪，喬獨不往；冀由是銜之。〔為冀殺喬張本。〕\n\n\n",
    "资治通鉴第五十三卷-汉纪四十五": "　　漢紀四十五〔起柔兆閹茂（丙戌），盡柔兆涒灘（丙申），凡十一年。〕\n\n 　　孝質皇帝〔諱纘，章帝曾孫，勃海孝王鴻之子也。諡法：忠正無邪曰質。伏侯古今註曰：「纘」之字曰：「繼」。〕\n\n 　　本初元年（丙戌、一四六）\n\n 　　夏，四月，庚辰，令郡、國舉明經詣太學，自大將軍以下皆遣子受叢；歲滿課試，拜官有差。又千石、六百石、四府掾屬、三署郎、〔三署郎，五官署郎及左、右署郎也，屬光祿勳。掾，俞絹翻。〕四姓小侯先能通經者，各令隨家法，其高第者上名牒，〔此時蓋以梁氏入四姓；陰、竇諸后族衰廢者未必得預也。名牒者，書名於牒上之。上，時掌翻。〕當以次賞進。自是遊學增盛，至三萬餘生。〔此鄧后臨朝之故智，梁后踵而行之耳。遊學增盛，亦干名蹈利之徒，何足尚也！或問曰：太學諸生三萬人，漢末互相標榜，清議此乎出，子盡以為干名蹈利之徒，可乎﹖答曰：積水成淵，蛟龍生焉，謂其間無其人則不可；然互相標榜者，實干名蹈利之徒所為也。禍李膺諸人者，非太學諸生，諸生見其立節，從而標榜，以重清議耳。不然，則郭泰、仇香亦游太學，泰且拜香而欲師之，泰為八顧之首，仇香曾不預標榜之列，豈清議不足尚歟﹖抑香隱德無能名歟﹖〕\n\n 　　五月，庚寅，徙樂安王鴻為勃海王。\n\n 　　海水溢，漂沒民居。\n\n 　　六月，丁巳，赦天下。\n\n 　　帝少而聰慧，〔少，詩照翻。〕嘗因朝會，目梁冀曰：〔目者，眨目而注視之。朝，直遙翻。〕「此跋扈將軍也！」〔賢曰：跋扈，猶強梁也。余按爾雅，山卑而大，扈。跋者，不由蹊隧而行。言強梁之人行不由正路，山卑而大，且欲跋而踰之，故曰跋扈。蜀本註甚鄙淺，茲不復錄，詳見辨誤。〕冀聞，深惡之。〔惡，烏路翻；下同。〕閏月，甲申，冀使左右置毒於煮餅而進之；〔煮餅，今湯餅也。釋名：餅，并也，溲麥裇使合并也。束晢曰：禮，仲春之月，大子食麥；而朝事之籩，煮麥為裇。內則，諸饌不說単。単之作 也，其來近矣。湯単，煮裇也。黃庭堅文：煮麥深注湯。〕帝苦煩盛，【章：乙十六行本「盛」作「甚」；乙十一行本同；張校同。】使促召太尉李固。固入前，問 帝得患水。」〔吐，土故翻，嘔也。〕語未絕而崩。〔年九歲。〕固伏尸號哭，〔言伏地而號哭，其狀如尸也。號，戶高翻。〕推舉侍醫；冀慮其事泄，大惡之。〔推舉者，劾舉其侍疾無狀，而推究其姦也。設於此時固能窮冀弒君之罪，儻不能正其誅，以身死之，豈不忠壯！即不能然，又且俛首於其間，欲以立長之議矯而正之，卒死於兇豎之手，可謂忠有餘而才不足矣。惡，烏路翻。〕\n\n 　　將議立嗣，固與司徒胡廣、司空趙戒先與冀書曰：「天下不幸，頻年之間，國祚三絕。〔賢曰：順帝崩，沖帝立，一年崩。質帝立，一年崩。凡三絕。〕今當立帝，天下重器，誠知太后垂心，將軍勞慮，詳擇其人，務存聖明；然愚情眷眷，竊獨有懷。遠尋先世廢立舊儀，近見國家踐祚前事，未嘗不詢訪公卿，廣求群議，令上應天心，下合眾望。傳曰：『以天下與人易，為天下得人難。』〔孟子之言。為，于偽翻。〕昔昌邑之立，昏亂日滋；霍光憂愧發憤，悔之折骨。〔折，而設翻。〕自非博陸忠勇，延年奮發，大漢之祀，幾將傾矣。〔事見二十四卷昭帝元平元年。幾，居希翻。〕至憂至重，可不熟慮！悠悠萬事，唯此為大；〔就冀而言，萬事皆可付之悠悠，至於立嗣，關天下國家之大。〕國之興衰，在此一舉。」冀得書，乃召三公、中二千石、列侯，大議所立。固、廣、戒及大鴻臚杜喬皆以為清河王蒜明德著聞，又屬最尊親，〔蒜於質帝為兄，尊也。同出樂安王寵，親也。臚，陵如翻。〕宜立為嗣，朝廷【章：乙十六行本「廷」作「臣」；乙十一行本同；孔木同；張校同。】莫不歸心。而中常侍曹騰嘗謁蒜，蒜不為禮，宦者由此惡之。〔惡，烏露翻。〕初，平原王翼既貶歸河間，〔事見五十卷安帝建光元年。〕其父請分蠡吾縣以侯之；〔蠡吾縣，前漢屬涿郡，時屬河間國。賢曰：蠡吾故城在今瀛州博野縣西。蠡，音禮。翼父，河間孝王開也。〕順帝許之。翼卒，子志嗣；梁太后欲以女弟妻志，〔妻，七細翻。〕徵到夏門亭。會帝崩，梁冀欲立志。眾論既異，憤憤不得意，而未有以相奪。〔賢曰：未有別理而易奪之。〕曹騰等聞之，夜往說冀曰：「將軍累世有椒房之親， 〔說，輸芮翻；下同。累世淑房，謂恭懷后及太后也。〕秉攝萬機，賓客縱橫，〔橫，戶孟翻。〕多有過差。清河王嚴明，若果立，則將軍受禍不久矣！不如立蠡吾 侯，富貴可長保也。」冀然其言，明日，重會公卿，〔重，直用翻，再也。〕冀意氣凶凶，〔凶凶，言意氣惡暴也。〕言辭激切，自胡廣、趙戒以下莫不懾憚，〔懾，之舌翻。〕皆曰：「惟大將軍令！」獨李固、杜喬堅守本議。冀厲聲曰：「罷會！」固猶望眾心可立，〔以眾心屬於清河王，猶望可立也。〕復以書勸冀，〔復，扶又翻。〕冀愈激怒。丁亥，冀說太后，先策免固。〔為殺李固、杜喬張本。〕戊子，以司徒胡廣為太尉；司空趙戒為司徒，與大將軍冀參録尚書事；太僕袁湯為司空。湯，安之孫也。庚寅，使大將軍冀持節以王青蓋車迎蠡吾侯志入南宮；其日，即皇帝位，時年十五。太后猶臨朝政。\n\n 　　秋，七月，乙卯，葬孝質皇帝於靜陵。〔賢曰：靜陵，在雒陽東南三十里。〕\n\n 　　大將軍掾朱穆奏記勸戒梁冀曰：「明年丁亥之歲，刑德合於乾位，〔賢曰：曆法，太歲在丁、壬，歲德在北宮；太歲在亥、卯，歲刑亦在北宮；故曰合於乾位。掾，俞絹翻。〕易經龍戰之會，〔易坤卦上六，龍戰于野，陰疑於陽也。〕陽道將勝，陰道將負。願將軍專心公朝，〔朝，直遙翻。〕割除私欲，廣求賢能，斥遠佞惡，為皇帝置師傅，〔遠，于願翻。為，于偽翻。〕得小心忠篤敦禮之士，將軍與之俱入，參勸講授，師賢法古，此猶倚南山、坐平原也，〔喻其安而無傾。〕誰能傾之！議郎大夫之位，本以式序儒術高行之士，〔式，用也。〕今多非其人，九卿之中亦有乖其任者，惟將軍察焉！」又薦种暠、欒巴等，冀不能用。穆，暉之孫也。〔朱暉事章帝。〕\n\n 　　九月，戊戌，追尊河間孝王為孝穆皇，夫人趙氏曰孝穆后，〔諡法：布德執義曰穆；中情見貌曰穆。〕廟曰清廟，陵曰樂成陵；〔樂成縣，屬河間國。〕蠡吾先侯曰孝崇皇，〔沈約曰：諡法所不載者，如孝崇皇之類是也。〕廟曰烈廟，陵曰博陵；〔賢曰：博陵，本蠡吾縣之地也；陵在今瀛州博野縣西。〕皆置令、丞，使司徒持節奉策書璽綬，祠以太牢。〔璽，斯氏翻。綬，音受。〕\n\n 　　冬，十月，甲午，尊帝母匽氏為博園貴人。〔匽，音偃。史記：匽姓，咎繇之後。貴人諱明，本蠡吾侯之媵妾。博園，博陵寢園。〕\n\n 　　滕撫性方直，不交權勢，為宦官所惡；論討賊功當封，〔討揚、徐賊之功也。惡，烏路翻。〕太尉胡廣承旨奏黜；卒於家。\n\n 　　孝桓皇帝上之上〔諱志，章帝曾孫，蠡吾侯翼之子。諡法：克敵服遠曰桓。伏侯古今註：「志」之字曰「意」。〕\n\n 　　建和元年（丁亥、一四七）\n\n 　　春，正月，辛亥朔，日有食之。\n\n 　　戊午，赦天下。\n\n 　　三月，龍見譙。〔譙縣，屬沛國。見，賢遍翻。〕\n\n 　　夏，四月，庚寅，京師地震。\n\n 　　立阜陵王代兄勃遒亭侯便為阜陵王。〔阜陵王延傳國五世，至代；代薨，無子，國絕。今以便絕封。遒，才由翻。〕\n\n 　　六月，太尉胡廣罷，光祿勳杜喬為太尉。〔考異曰：帝紀云：「大司農杜喬」，喬傳：喬自司農累遷為大鴻臚、光祿勳，乃為太尉。袁紀亦然。荀淑傳云：「光祿勳杜喬舉淑方正。」今從之。〕自李固之廢，朝野喪氣，〔喪，息浪翻。〕群臣側足而立；唯喬正色無所回橈，〔賢曰：回，邪也。橈，曲也。橈，音奴高翻。〕由是朝野皆望焉。\n\n 　　秋，七月，渤海孝王鴻薨，無子；太后立帝弟蠡吾侯悝為渤海王，以奉鴻祀。〔悝，苦回翻。〕\n\n 　　诏以定策功，益梁冀万三千户，封冀弟不疑为颖阳侯，〔颖阳县，属颖川郡。〕蒙为西平侯，冀子胤為襄邑侯，胡廣為安樂侯，〔按廣傳，封淯陽縣之安樂鄉。樂，音洛。〕趙戒為廚亭侯，袁湯為安國侯。〔安國亦亭侯。〕又封中常侍劉廣等皆為列侯。〔按曹騰傳：廣、騰及州輔等七人皆封亭侯。〕\n\n 　　杜喬諫曰：「古之明君，怕以用賢、賞罰為務。失國之主，其朝豈無貞幹之，〔貞，與楨同；幹，與榦同。築桓牆必須楨榦，以喻立國必須賢才。朝，直遙翻。〕典誥之篇哉﹖謂封爵之典策詔誥，以授有功，具有故事。〕患得賢不用其謀，韜書不施其教，聞善不信其義，聽讒不審其理也。陛下自藩臣即位，天人屬心，〔屬，之欲翻；下冀屬同。〕不急忠賢之禮而先左右之封，〔先，悉薦翻。〕梁氏一門，宦者微孽，並帶無功之紱，裂勞臣之土，〔孽，魚列翻。紱，音弗。〕其為乖濫，胡可勝言！〔勝，音升。〕夫有功不賞，為善失其望；姦回不詰，為惡肆其凶。〔詰，去吉翻。〕故陳資斧而人靡畏，〔前書音義曰：資，利也。〕班爵位而物無勸。苟遂斯道，豈伊傷政為亂而已，喪身亡國，可不慎哉！」書奏，不省。〔喪，息浪翻。省，悉景翻。考異曰：喬傳此章在為太尉前，袁紀在為太尉後。今從袁紀。〕\n\n 　　八月，乙未，立皇后梁氏。〔考異曰：皇后紀、袁紀皆云八月而無日，帝紀云「七月，乙未」。以長曆考之，七月戊申朔，無乙未。乙未，八月十八日也。蓋帝紀脫「八月」字。〕梁冀欲以厚禮迎之，杜喬據執舊典，不聽。〔漢書舊儀：聘皇后，黃金萬斤。呂后為惠帝娶魯元公主女，特優其禮，為二萬斤。儀禮：納采用鴈。鄭玄註云：納其註云：納其采擇之禮，用鴈，取順陰陽往來也。周禮：王者穀圭以聘女。鄭玄曰：士大夫以上乃以玄纁、束帛；天子加以穀圭；諸侯加以大璋。禮言以圭，而漢用璧，形制雖異，為玉同也。時依孝惠納后故事，聘黃金二萬斤，納采鴈、璧、乘馬、束帛，一依舊典。乘馬，馬四匹也。雜記曰：納幣一束，束五兩，兩五尋。蓋每端二丈也。〕冀屬喬舉氾宮為尚書，〔屬，之欲翻。氾，符咸翻，姓也。皇甫謐曰：本姓凡氏，遭奏亂，避地於氾水，因氏焉。〕喬以宮為臧罪，不用。〔臧，古贓字通。〕由是日忤於冀。〔忤，五故翻。〕九月，丁卯，京師地震。喬以災異策免。冬，十月，以司徒趙戒為太尉，司空袁湯為司徒，前太尉胡廣為司空。\n\n 　　宦者唐衡、左悺共譖杜喬於帝〔賢曰：悺，音工喚翻，又音綰。〕曰：「陛下前當即位，喬與李固抗議，以為不堪奉漢宗祀。」〔賢曰：抗，舉也。宗祀，大宗之祀也。〕帝亦怨之。\n\n 　　十一月，清河劉文與南郡妖賊劉鮪交通，〔鮪，于軌翻。〕妄言「清河王當統天下」，欲共立蒜。事筧覺，文等遂劫清河相謝暠曰：「當立王為天子，以暠為公。」暠罵之，文刺殺暠。於是捕文、鮪，誅之。有司劾奏蒜；〔暠，工老翻。刺，七亦翻。劾，戶概翻，又戶得翻。〕坐貶爵為尉氏侯，〔尉氏縣，屬陳留郡。應劭曰：古獄官曰尉氏，鄭之別獄也。臣瓚曰：鄭大夫尉氏之邑，故以為邑名。〕徙桂陽，自殺。\n\n 　　梁冀因誣李固、杜喬，云與文、鮪等交通，請逮按罪；太后素知喬忠，不許。〔考異曰：喬傳云「策免而已」。喬前已免官，傳誤也。〕冀遂收固下獄；〔下，遐稼翻。〕門生渤海王調貫械上書，證固之枉，河內趙承等數十人亦要鈇鑕詣闕通訴；〔要，讀曰腰。鈇，斧也。鑕，音質，椹也。〕太后詔赦之。及出獄，京師市里皆稱萬歲。冀聞之，大驚，畏固名德終為己害，乃更據奏前事。〔前事，即文、鮪事也。〕大將軍長史吳祐傷固之枉，與冀爭之；冀怒，不從。從事中郎馬融主為冀作章表，融時在坐，〔為，于偽翻。坐，左臥翻。〕祐謂融曰：「李公之罪，成於卿手。李公若誅，卿何面目視天下人！」〔言為冀誣陷忠良，將無顏以見人也。〕冀怒，起，入室；祐亦徑去。固遂死於獄中；臨命，與胡廣、趙戒書曰：「固受國厚恩，是以竭其股肱，不顧死亡，志欲扶持王室，比隆文、宣。〔賢曰：文帝、宣帝皆群臣迎立，能興漢祚。〕何圖一朝梁氏迷謬，公等曲從，以吉為凶，成事為敗乎！漢家衰微，從此始矣。公等受主厚祿，顛而不扶，傾覆大事，後之良史豈有所私！固身已矣，於義得矣，夫復何言！」〔復，扶又翻。〕廣、戒得書悲凓，皆長歎流涕而已。\n\n 　　冀使人脅杜喬曰：「早從宜，〔賢曰：從宜，令其自盡也。〕妻子可得全。」喬不肯。明日，冀遣騎至其門，〔騎，奇寄翻。〕不聞哭者，遂白太后收繫之；亦死獄中。\n\n 　　冀暴固、喬尸於城北四衢，令：「有敢臨者加其罪。」〔爾雅曰：四達謂之衢。城北，即夏門亭也。臨，力鴆翻，哭也。〕固弟子汝南郭亮尚未冠，左提章、鉞，〔冠，古玩翻。賢曰：章，謂所上章也。鉞，斧也。〕右秉鈇鑕，詣闕上書，乞收固尸，不報；與南陽董班俱往臨哭，守喪不去。夏門亭長呵之曰：「卿曹何等腐生！〔賢曰：腐生，猶言腐儒也。〕公犯詔書，欲干試有司乎！」亮曰：「義之所動，豈知性命！何為以死相懼邪！」太后聞之，皆赦不誅。杜喬故掾陳留楊匡，號泣星行，〔掾，俞絹翻。號，戶刀翻。星行者，見星而行，見星而舍。或曰星行者，言戴星而行，夜不遑息也。〕到雒陽，著故赤幘，託為夏門亭吏，〔吏，著赤幘。著，則略翻。〕守護尸喪，積十二日；都官從事執之以聞，〔都官從事，司隸校尉之屬官也，掌舉中都官非法者。〕太后赦之。匡因詣闕上書，并乞李、杜二公骸骨，使得歸葬，太后許之。匡送喬喪還家，〔喬家河內。〕葬訖，行服，遂與郭亮、董班皆隱匿，終身不仕。\n\n 　　梁冀出吳祐為河間相，祐自免歸，卒於家。〔卒，子恤翻。〕\n\n 　　冀以劉鮪之亂，思朱穆之言，於是請种暠為從事中郎，薦欒巴為議郎，舉穆高第，為侍御史。〔穆於大將軍府掾為高第也。〕\n\n 　　是歲，南單于兜樓儲死，伊陵尸逐就單于車兒立。〔車，音尸遮翻。〕\n\n 　　二年（戊子、一四八）\n\n 　　春，正月，甲子，帝加元服。庚午，赦天下。\n\n 　　三月，戊辰，帝從皇太后幸大將軍冀府。\n\n 　　白馬羌寇廣漢屬國，〔安帝以蜀郡北部都尉為廣漢屬國都尉。〕殺長吏。益州刺史率板楯蠻討破之。〔楯，食尹翻。〕\n\n 　　夏，四月，丙子，封帝弟顧為平原王，奉孝崇皇祀；尊孝崇皇夫人為【章：乙十六行本「為」上有「馬氏」二字；乙十一行本同；孔本同；退齋校同。】孝崇園貴人。\n\n 　　五月，癸丑，北宮掖庭中德陽殿及左掖門火，車駕移幸南宮。\n\n 　　六月，改清河為甘陵。〔以孝德皇陵為國名。〕立安平孝王得子經侯理為甘陵王，〔烴縣，屬安平國。賢曰：今貝州經城縣。〕奉孝德皇祀。\n\n 　　三年（己丑、一四九）\n\n 　　夏，四月，丁卯挴，日有食之。\n\n 　　秋，八月，乙丑，有星孛于天市。〔前書天文志：旗星中四星曰天市。又晉書天文志：天市桓二十二星，在房、心東，彗星除之，為徙市易都。孛，蒲內翻。〕\n\n 　　京师大水。\n\n 　　九月，己卯，地震。庚寅，地又震。\n\n 　　郡、国五山崩。\n\n 　　冬，十月，太尉趙戒免；以司徒袁湯為太尉，大司農河內張歆為司徒。\n\n 　　是歲，前朗陵侯相荀淑卒。〔朗陵侯國，屬汝南郡。〕淑少博學有高行，〔少，詩照翻。行，下孟翻。〕當世名賢李固、李膺皆師宗之。在朗陵，麘事明治，〔治，直吏翻。〕稱為神君。有子八人：儉、緄、靖、燾、汪、爽、肅、專，〔賢曰：緄，音昆。燾，音導。汪，烏光翻。「專」，本或作「尃」，音敷。〕並有名稱，時人謂之八龍。〔稱，尺證翻。〕所居里舊名西豪，潁陰令渤海苑康以為昔高陽氏有才子八人，更命其里曰高陽里。〔杜佑曰：潁川郡城西南有荀淑故宅，相傳云即西豪里。更，工衡翻。潁陰縣，屬汝南郡。淑，縣人也。姓譜：商武丁子子文受封於苑，因以為氏。左傳有齊大夫苑何忌。趙明誠金石錄有漢荊州從事苑鎮碑曰：其先苑柏何為晉樂正，世掌朝禮；又有苑子園，實能掌陰陽之理：皆其冑也。按姓氏志皆以為出於齊大夫苑何忌之後。今此碑所謂苑柏何與子園，左傳、國語皆無其人；故錄之以待知者。左傳曰：昔高陽氏有才子八人：蒼舒、隤嘆、檮戭、大臨、厖降、庭堅、仲容、叔達。隤，徒回翻。嘆，五才翻，一音五回翻；韋昭音瑰。檮，直由翻；韋昭音桃。戭，以善翻；韋昭以震翻。厖，莫江翻。降，下江翻。〕\n\n 　　膺性簡亢，〔亢，口浪翻，高也。〕無所交接，唯以淑為師，以同郡陳寔為友。荀爽嘗就謁膺，因為其御；既還，喜曰：「今日乃得御李君矣！」其見慕如此。\n\n 　　陳寔出於單微，〔單，獨也，薄也。〕為郡西門亭長。同郡鍾皓以篤行稱，〔行，下孟翻。〕前後九辟公府，年輩遠在寔前，引與為友。皓為郡功曹，辟司徒府；臨辭，太守問：「誰可代卿者﹖」皓曰：「明府欲必得其人，西門亭長陳寔可。」寔聞之曰：「鍾君似不察人，不知何獨識我！」太守遂以寔為功曹。時中常侍【章：乙十六行本「侍」下有「山陽」二字；乙十一行本同；孔本同；張校同；退齋校同。】侯覽託太守高倫用吏，倫教署為文學掾，〔郡守所出命曰教。百官志註：郡有文學、守助掾六十人。掾，俞絹翻。〕寔知非其人，懷檄請見，〔賢曰：檄，板書。以高倫之教書之於檄，而懷之者，懼洩事也。〕言曰：「此人不宜用，而侯常侍不可違，寔乞從外署，〔功曹主選署。寔乞從外自署用，若不出於倫者。賢曰：不欲陷倫於請託也。〕不足以塵明德。」倫從之。於是鄉論怪其非舉，寔終無所言。倫後被徵為尚書，郡中士大夫送至綸氏，〔賢曰：綸氏縣，屬潁川郡，今嵩陽縣是。〕倫謂眾人曰：「吾前為侯常侍用吏，〔為，于偽翻。〕陳君密持教還而於白署，比聞議者以此少之，〔比，毗至翻。少，詩沼翻。〕此咎由故人畏憚強禦，〔故人，倫自謂也。漢人於門生故吏之前，率自稱故人。楊震謂王密曰：「故人知君，君不知故人，」是也。詩曰：不畏強禦。〕陳君可謂『善則稱君，過則稱己』者也。」〔禮記坊記曰：善則稱君，過則稱己，則民作忠。坊，音防。〕寔固自引愆，聞者方歎息，由是天下服其德。後為太丘長，〔賢曰：太丘縣，屬沛國，故城在今毫州永城縣西北。〕脩德清靜，百姓以安。鄰縣民歸附者，寔輒訓導譬解發遣，各令還令。司官行部，〔賢曰：司官，謂主司之官也。行，下孟翻。〕吏慮民有訟者，白欲禁之；寔曰：「訟以求直，禁之，理將何申！其勿其所拘。」司官聞而歎息曰：「陳君所言若是，豈有冤於人乎！」亦竟無訟者。以沛相賦斂違法，解印綬去；〔相，息亮翻。斂，力贍翻。〕吏民追思之。\n\n 　　鍾皓素與荀淑齊名，李膺常歎曰：「荀君清識難尚；鍾君至德可師。」皓兄子瑾母，膺之姑也。瑾好學慕古，有退讓風，〔好，呼到翻。〕與膺同年，俱有聲名。膺祖太尉脩常言！「瑾似我家性，〔瑾，李氏之出，而退讓，故脩云然。〕『邦有道，不廢；邦無道，免於刑戮。』」〔論語，孔子以此言與南容。〕復以膺妹妻之。〔妻，子細翻。〕膺謂瑾曰：「孟子以為『人無是非之心，非人也』，弟於是何太無皁白邪！」〔皁白易分；無皁白，言無分別也。〕瑾嘗以膺言白皓。皓曰：「元禮祖、父在位，〔李膺，字元禮。膺祖脩為太尉，父益為趙相。〕諸宗並盛，故得然乎！昔國子好招人過，以致怨惡，〔國語：齊國佐見單襄公，其語盡。單子曰：「立於淫亂之國而好盡言以招人過，怨之本也。」其後齊殺國武子。招，音翹。〕今豈其時邪！必欲保身全家，爾道為貴。」\n\n 　　和平元年（庚寅、一五○）\n\n 　　春，正月，甲子，赦天下，改元。\n\n 　　乙丑，太后詔歸政於帝，始罷稱制。二月，甲寅，太后梁氏崩。\n\n 　　三月，車駕徙幸北宮。\n\n 　　甲午，葬順烈皇后。增封大將軍冀萬戶，并前合三萬戶；封冀妻孫壽為襄城君，兼食陽翟租，〔襄城、陽翟二縣皆屬潁川郡。〕歲入五千萬，加賜赤紱，比長公主。〔漢制，公主儀服同公侯，紫紱；長公主儀服同諸王，赤紱；四采赤、黃、縹、姏，長二丈一尺，三百首。紱，音弗。長，知兩翻。〕壽善為妖態以蠱惑冀，冀甚寵憚之。〔壽作愁眉、啼粧、墮馬髻、折腰步、齲齒笑。妖，於驕翻。〕冀愛監奴秦宮，官至太倉令，〔太倉令，秩六百石，主受郡國傳漕穀，屬大司農。〕得出入壽所，威橏大震，刺史、二千石皆謁辭之。冀與壽對街為宅，殫極土木，互相誇競，金玉診怪，充積藏室；〔藏，徂浪翻；下守藏同。〕又廣開園圃，採土築山，十里九阪，深林絕澗，有若自然，〔冀傳云：築山以象二崤，十里九阪。阪，音反。〕奇禽馴獸飛走其間。冀、壽共乘輦車，遊觀第內，〔晉志曰：羊車，一名輦車。毛晃曰：輦，步，挽車也。漢書：主駕人以行曰輦。〕多從倡伎，〔倡，音昌。伎，渠綺翻。〕酣謳竟路，或連日繼夜以騁娛恣。客到門不得通，皆請謝門者；門者累千金。又多拓林苑，周遍近縣，起兔苑於河南城西，經亙數十里，移檄所在調發生兔，刻其毛以為識，〔調，徙弔翻。識，職吏翻。〕人有犯者，罪至死刑。嘗有西域賈胡〔賈，音古。〕不知禁忌，誤殺一兔，轉相告言，坐死者十餘人。又起別第於城西，以納姦亡；〔謂姦民及亡命者。〕或取良人悉為奴婢，至數千口，名曰自賣人。冀用壽言，多斥奪諸梁在位者，外以示謙讓，而實崇孫氏。孫氏宗親冒名為侍中、卿、校、郡守、長吏者十餘人，皆貪饕凶淫，〔校，戶教翻。饕，土刀翻。〕各使私客籍屬縣富人，〔賢曰：籍，謂疏錄之也。〕被以他罪，〔被，皮義翻。〕閉獄掠拷，〔掠，音亮。拷，音考。〕使出錢自贖，貲物少者至於死。又【章：乙十六行本「又」作「徙」；乙十一行本同；孔本同；熊校同。】扶風人士孫奮，居富而性吝，〔士孫，姓也；奮，名也。〕冀以馬乘遺之，〔乘，繩證翻。遺，于季翻。〕從貸錢五千萬，奮以三千萬與之。冀大怒，乃告郡縣，認奮母為其守藏婢，〔藏，徂浪翻。〕云盜白珠十斛、紫金千斤以叛，〔紫金，紫磨金也，亦謂之鏐。〕遂收考奮，兄弟死於獄中，悉沒其貲財億七千餘萬。〔摯虞三輔決錄曰：士孫奮家貲一億七千餘萬。余按此以萬萬為億也。〕冀又遣客周流四方，遠至塞外，廣求異物，而使人復乘勢橫暴，妻略婦女，歐擊吏卒；〔使，疏吏翻。復，扶又翻。妻者，私他人之婦女若己妻然。不以道取之曰略。橫，戶孟翻。毆，烏口翻。〕所在怨毒。〔毒，痛也。〕\n\n 　　侍御史朱穆自以冀故吏，奏記諫曰：「明將軍地有申伯之尊，〔賢曰：申國之伯，周宣王之元舅。〕位為群公之首，〔賢曰：冀絕席於三公。〕一日行善，天下歸仁；終朝為惡，四海傾覆。頃者官民俱匱，加以水蟲為害， 〔賢曰：水災及蝗蟲也。〕京師諸官費用增多，詔書發調，或至十倍，〔調，徒弔翻。〕各言官無見財，〔見，賢遍翻。〕皆當出民，搒掠割剝，強令充足。〔搒， 音彭。掠，音亮。強，其兩翻。〕公賦既重，私斂又深，〔斂，力贍翻。〕牧守長吏多非德選，貪聚無厭，〔厭，於鹽翻。〕禺民如虜，或絕命於箠楚之下，或自賊於迫切之求。〔賢曰：賊，殺也。箠，止橤翻。〕又掠奪百姓，皆託之尊府，〔尊府，指大將軍府。〕遂令將軍結怨天下，吏民酸毒，道路歎嗟。昔永和之末，綱紀少弛，頗失人望，四五歲耳，而財空戶散，下有離心，馬勉之徒乘敝而起，荊、揚之間幾成大患；〔事見上卷。幾，居希翻。〕幸賴順烈皇后初政清靜，內外同力，僅乃討定。今百姓戚戚，困於永和，內非仁愛之心可得容忍，外非守國之計所宜久安也。夫將相大臣，均體元首，共輿而馳，同舟而濟，輿傾舟覆，患實共之。豈可以去明即昧，〔賢曰：即，就也。〕履危自安，主孤時困而莫之卹乎！宜時易宰守非其人者，減省第宅園池之費，拒絕郡國諸所奉送，內以自明，外解人惑；使挾姦之吏無所依託，司察之臣得盡耳目。憲度既張，遠邇清壹，則將軍身尊事顯，德燿無窮矣！」冀不納。冀雖　專朝縱橫，〔朝，直遙翻。橫，戶孟翻。〕而猶交結左右宦官，任其子弟、賓客為州郡要職，欲以自固恩寵。穆又奏記極諫，冀終不悟，報書云：「如此，僕亦無一可邪！」然素重穆，亦不甚罪也。\n\n 　　冀遣書詣樂安太守陳蕃，〔樂安郡，本千乘郡，和帝永元七年改為樂安國，屬青州。〕有所請託，不得通。使者詐稱他客求謁蕃；蕃怒，笞殺之。坐左轉脩武令。〔脩武縣，屬河內郡。〕\n\n 　　時皇子有疾，下郡縣市珍藥；〔下，遐稼翻。〕而冀遣客齎書京兆，并貨牛黃，〔吳昔本草曰：牛黃，牛出入呻者有之。夜有光，走角中；牛死，入膽中，如雞子黃。神農本草曰：療驚癇，除邪、逐鬼。陶弘景曰：舊云神牛出入鳴吼者有之，伺其出角上，以盆水盛而吐之，即墮落水中；今人多就膽中得之。孳中之貴，莫復過此。本草圖經曰：伺其吐出，乃喝迫，即落水中。既得之，陰乾百日。一云：子如雞子黃，其重疊可揭，輕虛而氛香為佳。又云：此有四種；喝迫而得者名生黃；其殺死而在角中得者名角中黃；心中剝得者名心黃，肝膽中得之者名肝黃：大抵不及喝迫得者最勝。〕京兆尹南陽延篤發書收客，曰：「大將軍椒房外家，而皇子有疾，必應陳進醫方，豈當使客千里求利乎！」遂殺之。冀凓而不得言。有司承旨求其事，篤以病免。\n\n 　　夏，五月，庚辰，尊博園匽貴人曰孝崇后，宮曰永樂；〔續漢志曰：德陽前殿西北，入門內，有永樂宮。樂，音洛；下長樂同。〕置太僕、少府以下，皆如長樂宮故事。分鉅鹿九縣為后湯沐邑。\n\n 　　秋，七月，梓潼山崩。〔梓潼縣，屬潼縣郡。賢曰：今始州縣也，有梓潼水。〕\n\n 　　元喜元年（辛卯、一五一）\n\n 　　春，正月朔，群臣朝會，大將軍冀帶劍入省。〔省，即禁中也。〕尚書蜀郡張陵呵叱令出，敕虎賁、羽林奪劍。冀跪謝，陵不應，即劾奏冀，請廷尉論罪。〔劾，戶概翻，又戶得翻。〕有詔，以一歲俸贖；百僚肅然。河南尹不疑嘗舉陵孝廉，乃謂陵曰：「昔舉君，適所以自罰也！」陵曰：「明府不以陵不肖，誤見擢序，今申公憲以報私恩！」不疑有愧色。\n\n 　　癸酉，赦天下，改元。\n\n 　　梁不疑好經書，喜待士，〔好，呼到翻。喜，許記翻。〕梁冀疾之，轉不疑為光祿勳；以其子胤為河南尹。胤年十六，容貌甚陋，不勝冠帶；〔勝，音升。〕道路見者莫不蚩笑。不疑自恥兄弟有隙，遂讓位歸第，與弟蒙閉門自守。冀不欲令與賓客交通，陰使人變服至門，記往來者。南郡太守馬融、江夏太守田明初除，過謁不疑；〔言過其門，因而謁之，禮不專也。夏，戶雅翻。〕冀諷有司奏融在郡貪濁，及以他事陷明，皆髡笞徙朔方。融自刺不殊，〔刺，七亦翻。〕明遂死於路。\n\n 　　夏，四月，己丑，上微行，幸河南尹梁胤府舍。〔考異曰：袁紀作「梁不疑府」，今從范書。〕是日，大風拔樹，晝昏。尚書楊秉上疏曰：「臣聞天不言語，以災異譴告王者。至尊出入有常，警蹕而行，靜室而止，〔賢曰：蹕，止行人也。靜室，謂先使清宮也。前書音義曰：漢有靜室令。〕自非郊廟之事，則鑾旗不駕。〔漢官儀曰：前驅有雲罕、皮軒、鑾旗車。〕故諸侯入諸臣之家，春秋尚列其誡；〔左傳：陳靈公如夏徵舒之家，為徵舒所弒。齊莊公如崔杼之家，亦為杼所弒。〕況於以先王法服而私出槃游，降亂尊卑，等威無序，〔賢曰：等威，謂威儀有等差也。左氏傳曰：貴有常尊，賤有等威。〕侍衛守空宮，璽紱委女妾！〔璽，斯氏翻。紱，音弗。〕設有非常之變，任章之謀，〔宣帝時，任宣坐謀反誅。宣子章亡在渭城界，中夜玄服入廟，居廊間，執戟立於廟門，待上至，欲為逆；發覺，伏誅。任，音壬。〕上負先帝，下悔靡及！」帝不納。秉，震之子也。\n\n 　　京师旱，任城、梁国饥，民相食。〔任，音壬。〕\n\n 　　司徒張歆罷，以光祿勳吳雄為司徒。\n\n 　　北匈奴呼衍王寇伊吾，敗伊吾司馬毛愷，〔敗，蒲邁翻。〕攻伊吾屯城。詔敦煌太守馬達將兵救之；〔敦，徒門翻。〕至蒲類海，呼衍王引去。\n\n 　　秋，七月，武陵蠻反。\n\n 　　冬，十月，司空胡廣致仕。\n\n 　　十一月，辛巳，京師地震。詔百官舉獨行之士。涿郡舉崔寔，詣公車，稱病，不對策；退而論世事，名曰政論。其辭曰：「凡天下所以不治者，常由人主承平日久，俗漸敝而不悟，政寖衰而不改，習亂安危，怢不自覩。〔賢曰：怢，音他沒翻。怢，忽忘也。〕或荒耽耆欲，〔耆，讀曰嗜。〕不恤萬機；或耳蔽箴誨，厭偽忽真；〔賢曰：厭飫姦偽，輕忽至真。〕或猶豫岐路，莫適所從；〔爾雅：路二達謂之岐。郭璞曰：岐，道旁出也。此言人主見道不明，於人之邪正、事之是非，莫知所適從也。適，丁曆翻。〕或見信之佐，括囊守祿；〔賢曰：易曰：括囊，無咎無譽。括，結也。結囊不言，持祿而已。〕或疏遠之臣，言以賤廢；是以王綱縱弛於上，智士鬱伊於下。〔賢曰：鬱伊，不申之貌。楚辭曰：獨伊鬱而誰語。〕\n\n 　　悲夫！自漢興以來，三百五十餘歲矣，政令垢翫，上下怠懈，〔懈，古隘翻。〕百姓囂然，咸復思中興之救矣！〔復，扶又翻。〕且濟時拯世之術，在於補穂決壞，枝拄邪傾，〔賢曰：穂，音直莧翻。禮記：衣裳穂裂，紉箴請補綴。余謂綻裂之綻，非此義。此穂，釋補縫也。韓詩云：破襖請來穂，是其義也。拄，陟柱翻。〕隨形裁割，要措斯世於安寧之域而已。故聖人執權，遭時定制，〔賢曰：權，謂變也。遭遇其時而定法制，不循於舊也。体謂權，秤錘也。執權者，隨物之輕重，為權之進退以取平也。〕步驟之差，各有云設，不強人以不能，背急切而慕所聞也。〔賢曰：背當時之急切而慕所聞之事，則非濟時之要。強，其兩翻。背，蒲妹翻。〕蓋孔子對葉公以來遠，哀公以臨人，景公以節禮，〔賢曰：韓子曰：葉公問政於孔子，孔子曰：政在悅近而來遠。魯哀公問政於孔子，孔子曰：政在選賢。齊景公問政於孔子，孔子曰：政在節財。此云臨人、節禮，文不同也。葉，式涉翻。〕非其不同，所急異務也。俗人拘文牽古，不達權制，奇偉所聞，簡忽所見，烏可與論國家之大事哉！故言事者雖合聖聽，輒見掎奪。〔賢曰：掎，居蟻翻。賈逵註國語曰：從後牽曰掎。〕何者﹖其頑士闇於時權，安習所見，不知槳成，〔樂，音洛。〕況可慮始，苟云率由舊章而已；其達者或矜名妒能，〔妒，與勡同。〕恥策非己，舞筆奮辭以破其義，寡不勝眾，遂見擯棄。雖稷、契復存，猶將困焉，〔契，息列翻。復，扶又翻。〕斯賢智之論所以常憤鬱而不伸者也。\n\n 　　凡為天下者，自非上德，嚴之則治，寬之則亂。〔治，直吏翻。〕何以明其然也﹖近孝宣皇帝明於君人之道，審於為政之理，故嚴刑峻法，破姦軌之膽，〔左傳曰：亂在外為姦，在內為軌。〕海內清肅，天下密如，〔賢曰：密，靜也。〕算計見效，優於孝文。〔見，賢遍翻。〕及元帝即位，多行寬政，卒以墮損，〔卒，子恤翻。墮，讀曰隳。〕威權始奪，遂為漢室基禍之主。政道得失，於斯可鑒。昔孔子作春秋，褒齊桓，懿晉文，歎管仲之功；〔懿，美也。〕夫豈不美文、武之道哉﹖誠達權救敝之理也。聖秋，褒齊桓，懿晉文，歎管仲之功；〔懿，美也。〕夫豈不美文、武之道哉﹖誠達權救敝之理也。聖【章：乙十六行本「聖」上有「故」字；乙十一行本同；孔本同；張校同。】人能與世推移，〔楚辭：聖人不凝滯於物而能與推移。〕而俗士苦不知變，以為結繩之約，可復治亂秦之緒，干戚之舞，足以解平城之圍。〔上古結繩而治，後世聖人易之以書契。亂秦之後，俗益澆薄，非結繩之約所能理也。干，盾也。戚，鉞也。記曰：朱干玉戚，冕而舞大武，所以象武王之伐功也。書：禹舞干羽於兩階而有苗格。高帝為匈奴圍於平城，用陳平祕計得出，非舞干戚所能解也。治，直之翻；下治亂同，治平亦同。〕夫熊經鳥伸，雖延曆之術，非傷塞之理；呼吸吐納，雖度紀之度，非續骨之膏。〔賢曰：莊子曰：吹呴呼吸，吐故納新，熊經鳥伸，此道引之士，養形之人也。黃帝素問曰：人傷於寒而轉為熱，何也﹖夫寒盛則生熱也。度紀，猶延年也。言鳥伸不能療傷塞，吸氣不能續斷骨也。成公英莊子疏曰：如熊縣木而自經，鳥飛空而伸足。爾雅翼曰：熊類大豕，人足，黑免，好緣高木，見人自投而下，亦以革厚而筋駑，用此自快，故稱慼經。〕蓋為國之法，有似理身，平則致養，疾則攻焉。夫刑罰者，治亂之藥石也；德教者，興平之粱肉也。夫以德教除殘，是以粱肉養疾也；以刑罰治平，是以藥石供養也。〔供，音恭。養，余兩翻。〕方乞承百王之敝，值繍運之會，自數世以來，政多恩貸，馭委其轡，馬駘其銜，〔說文曰：駘，馬駘也，音達來翻。毛晃曰：駘，脫也。〕四牡橫奔，皇路險傾，賢曰：皇路，天路也。〕方將拑勒鞬輈以救之，豈暇鳴和鑾，調節奏哉！〔賢曰：何休註公羊傳曰：拑，以木銜其口也。拑，音巨炎翻。勒，馬轡。輈，車轅。鞬，猶束也。說苑曰：鑾設於鑣，和設於軾。馬動鑾鳴，鑾鳴則和應也。〕昔文帝雖除肉刑，當斬右趾者棄市，笞者往往至死。〔見十五卷文帝十三年、景帝元年。〕是文帝以嚴致平，非以寬致平也。」寔，瑗之子也。〔崔瑗見五十一卷安帝延光四年。瑗，于眷翻。〕山陽仲長統嘗見其書，歎曰：「凡為人主，宜寫一通，置之坐側。」〔坐，才臥翻。〕\n\n 　　臣光曰：漢家之法已嚴矣，而崔寔猶病其寬，何哉﹖蓋衰世之君，率多柔懦，凡愚之佐，唯知姑息，〔姑，且也。息安也。且苟目前之安也。〕是以權幸之臣有罪不坐豪猾之民犯法不誅；仁恩所施，止於目前；姦宄得志，紀綱不立。故崔寔之論，以矯一時之枉，非百世之通義也。孔子曰：「政寬則民慢，慢則糾之以猛；猛則民殘，殘則施之以寬。寬以濟猛，猛以濟寬，政是以和。」〔左傳載孔子善子太叔之辭。杜預曰：糾，攝也。〕斯不易之常道矣。\n\n 　　閏月，庚午，任城節王崇薨；無子，國絕。〔章帝元和元年，分東平國為任城國，以封東平王蒼之少子尚。崇，尚之姪也。諡法：好廉自克曰節。〕\n\n 　　以太常黃瓊為司空。\n\n 　　帝欲褒崇梁冀，使中朝二千石以上會議其禮。〔西都中世以後，以三公、九卿為外朝官。東都無中、外朝之別也。此中朝，直謂朝廷。朝，直遙翻。〕特進胡廣、太常羊溥、司隸校尉祝恬、太中大夫邊韶等咸稱冀之勳德宜比周公，錫之山川、土田、附庸。〔此西都諸臣所以尊王莽者，今廣復欲以崇冀。微黃瓊之言，殆哉！〕黃瓊獨曰：「冀前以親迎之勞，增吧萬三千戶；又其子胤亦加封賞。今諸侯以戶邑為制，不以里數為限，冀可比鄧禹，合食四縣。」朝廷從之。於是有司奏：「冀入朝不趨，劍履上殿，謁讚不名，禮儀比蕭何；〔蕭何唯劍履上殿，入朝不趨，何嘗謁讚不名也！君前臣名，禮也。冀何如人，而寵秩之至此乎！讚，與擯贊之贊同。〕悉以定陶、陽成餘戶增封為四縣，比鄧禹；〔賢曰：冀初封襄邑縣，襲封乘氏，更增以定陶、陽城，是為四縣。余謂「陽成」當作「成陽」，與定陶、乘氏皆屬濟陰郡。〕賞賜金錢、奴婢、綵帛、車馬、衣服、甲第，比霍光；以殊元勳。每朝會，與三公絕席。〔賢曰：絕席，別也。〕十日一入，平尚書事。宣布天下，為萬世法。」冀猶以所奏禮薄，意不悅。\n\n 　　二年（壬辰、一五二）\n\n 　　春，正月，西域長史王敬為于窴所殺。初，西域長史趙評在于窴，病癰死。〔按西域傳，評，元嘉元年死。窴，徒賢翻。〕評子迎喪，道經拘彌。拘彌王成國與于窴王建素有隙，謂評子曰：「于窴王令胡醫持毒藥著創中，〔著，陟略翻。創，初良翻。〕故致死耳！」評子信之，還，以告敦煌太守馬達。〔敦，徒門翻。考異曰：車師傳作「司馬達」，今從于窴傳。〕會敬代為長史，馬達令敬隱覈于窴事。〔隱，度也。覈，考也，實也。〕敬先過拘彌，成國復說云：〔復，扶又翻。說，輸芮翻。〕「于窴國人欲以為王；今可因此罪誅建，〔謂以評死為建罪也。〕于窴必服矣。」敬貪立功名，前到于窴，設供具，請建而陰圖之。〔供具，宴饗之具也。〕或以敬謀告建，建不信，曰：「我無罪，王長史何為欲殺我﹖」旦日，建從官屬數十人詣敬，坐定，建起行酒，敬叱左右執之。吏士並無殺建意，官屬悉得突走。時成國主簿秦牧隨敬在會，持刀出，曰：「大事已定，何為復疑！」即前斬建。于窴侯、將輸僰等遂會兵攻敬，〔按前書，西域諸國各置輔國侯、左右將。復，扶又翻。僰，蒲北翻。〕敬持建頭上樓宣告曰：「天子使我誅建耳！」輸僰不聽，上樓斬敬，縣首於市。〔縣，讀曰懸。〕輸僰自立為王；國人殺之，而立建子安國。馬達聞王敬死，欲將諸郡兵出塞擊于窴；帝不聽，徵達還，而以宋亮代為敦煌太守。亮到，開募于窴，令自斬輸僰；〔開于窴國人自新之路，仍募使斬輸僰也。僰，蒲北翻。〕時輸僰死已經月，乃斷死人頭送敦煌而不言其狀；〔斷，丁管翻。〕亮後知其詐，而竟不能討也。〔史言漢之威令不復行於西域。〕\n\n 　　丙辰，京师地震。\n\n 　　夏，四月，甲辰，孝崇皇后匽氏崩；以帝弟平原王石為喪主，斂送制度比恭懷皇后。〔恭懷皇后，和帝母梁氏。斂，力贍翻。〕五月，辛卯，葬于博陵。\n\n 　　秋，七月，庚辰，日有食之。\n\n 　　冬，十月，乙亥，京師地震。\n\n 　　十一月，司空黃瓊免。十二月，以特進趙戒為司空。\n\n 　　永興元年（癸巳、一五三）\n\n 　　春，三月，丁亥，帝幸鴻池。〔百官志註：鴻池在雒陽東二十里。水經註：穀水東注鴻池陂；池，東西千步，南北千一百步。〕\n\n 　　夏，四【張：「四」作「五」。】月，丙申，赦天下，改元。\n\n 　　丁酉，濟南悼王廣薨；無子，國除。〔廣，濟南王顯之子也。紹封見五十一卷順帝永建元年。濟，子禮翻。〕。\n\n 　　秋，七月，郡、國三十二蝗，河水益。百姓饑窮流赜者數十萬戶，〔赜，散也，而隴翻。〕冀州尤甚。詔以侍御史朱穆為冀州刺史。冀部令長聞穆濟河，解印綬去者四十餘人。及到，奏劾諸郡貪汙者，〔劾，戶概翻，又戶得翻。〕有至自殺，或死獄中。宦者趙忠喪父，歸葬安平，〔安平國，屬冀州。喪，息浪翻。〕僭為玉匣；穆下郡案驗，〔下，遐稼翻。〕吏畏其嚴，遂發墓剖棺，陳尸出之。帝聞，大怒，徵穆詣廷尉，輸作左校。〔不以趙忠玉匣為僭，而以朱穆發墓為罪，昏暗之君豈有真是非哉！賢曰：左校，署名，屬將作，掌左工徒。校，戶教翻。〕太學書生潁川劉陶等數千闕上書訟穆曰：「伏見弛刑徒朱穆，處公憂國，〔處，昌呂翻。〕拜州之日，志清姦惡。誠以常侍貴寵，父子兄弟布在州郡，競為虎狼，噬食小民，故穆張理天綱，補綴漏目，羅取殘禍，以塞天意。〔塞，悉則翻。〕由是內官咸共恚疾，〔內官，即中官。恚，於避翻。〕謗讟煩興，讒隙仍作，極其刑讁，輸作左校。天下有識，皆以穆同勤禹、稷而被共、鯀之戾，〔共，音恭。〕若死者有知，則唐帝怒於崇山，重華忿於蒼墓矣！〔賢曰：尚書：放驩兜於崇山。孔安國註曰：崇山，南裔也。山海經曰：有驩頭之國，帝堯葬焉。郭璞註曰：驩頭，驩兜也。禮記曰：舜葬蒼梧之野。〕當今中官近習，竊持國柄，手握王爵，口銜天憲，〔天憲，王法也；謂刑戮出於其口也。〕運賞則使餓隸富於季孫，〔賢曰：運，行也。論語曰：季氏富於周公。〕呼団則令伊、顏化為桀、跖；〔団，與吸同。〕而穆獨亢然不顧身害，〔亢，音抗。〕非惡榮而好辱，惡生而好死也，〔惡，烏路翻。好，呼到翻。〕徒感王綱之不攝，〔賢曰：攝，接也。余謂攝，飭整也。〕懼天綱之久失，故竭心懷憂，為上深計。臣願黥首繫趾，〔賢曰：黥首，謂鑿額涅墨也。繫趾，謂釱其足也。以鐵著足曰釱。〕代穆輸【章：乙十六行本「輸」作「校」；乙十一行本同。】作。」帝覽其奏，乃赦之。\n\n 　　冬，十月，太尉袁湯免，以太常胡廣為太尉。司徒吳雄、司空趙戒免，以太僕黃瓊為司徒，光祿勳房植為司空。\n\n 　　武陵蠻詹山等反，武陵太守汝南應奉招降之。\n\n 　　 車師後部王阿羅多與戊部候嚴皓不相得，〔戊，己兩部各置校尉，各有部候。西域傳曰：和帝置戊部候，居車師後部候城。〕忿戾而反，攻圍屯田，殺傷吏士。後部 侯炭遮領餘民畔阿羅多，詣漢吏降。〔前書，車師後國有擊胡侯，漢賜印綬。降，戶江翻；下同。〕阿羅多迫急，從百餘騎亡入北匈奴。敦煌太守宋亮上立後故軍就 質子卑君為王。〔上，時掌翻。上奏而立之。安帝延光四年，班勇斬後部王軍就；其質子在敦煌。質，音致。〕後阿羅多復從匈奴中還，與卑君爭國，〔復，扶又翻。〕頗收其國人。戊校尉嚴【章：乙十六行本「嚴」作「閻」；乙十行本同；退齋校同。】詳慮其招引北虜，將亂西域，乃開信告示，〔開信者，開以丹青之信。〕許復為王；阿羅多乃詣詳降。〔降，戶江翻。〕於是更立阿羅多為王，將卑君還敦煌，以後部人三百帳與之。〔西域傳曰：帳者，猶中國之戶數也。將，如字。〕\n\n 　　二年（甲午、一五四）\n\n 　　春，正月，甲午，赦天下。\n\n 　　二月，辛丑，復聽刺史、二千石行三年喪。〔安市建光元年，斷行三年喪，事見四十九卷。〕\n\n 　　癸卯，京师地震。\n\n 　　夏，蝗。\n\n 　　東海朐山崩。〔賢曰：朐山在今海州朐山縣南。〕\n\n 　　乙卯，封乳母馬惠子初為列侯。\n\n 　　秋，九月，丁卯朔，日有食之。\n\n 　　太尉胡廣免；以司徒黃瓊為太尉。閏月，以光祿勳尹頌為司徒。\n\n 　　冬，十一月，甲辰，帝校獵上林苑，遂至函谷關。〔校，戶孝翻；闌校也。所以遮獸而獵取之，謂之校獵。東漢開上林苑於雒陽西。函谷關，在河南穀城縣。〕\n\n 　　泰山、琅邪賊公孫舉、東郭竇等反，殺長吏。\n\n 　　永壽元年（乙未、一五五）\n\n 　　春，正月，戊申，赦天下，改元。\n\n 　　二月，司隸、冀州饑，人相食。\n\n 　　太學生劉陶上疏陳事曰：「夫天之與帝，帝之與民，猶頭之與足，相須而行也。陛下目不視鳴鞗之事，耳不聞檀車之聲，〔賢曰：鳴條，地名，在安邑之西。湯與桀戰于鳴條之野。檀車，兵車也。詩曰：檀車嘽嘽。余按大雅大明之詩曰：牧野洋洋，檀車煌煌。維師尚父，時維鷹揚，涼彼武王，肆伐大商。陶蓋用此檀車事，言桀、紂貴為天子，得罪於天，流毒於民，而湯、武伐之；亡國之事不接於帝之耳目，帝不知以為戒也。毛氏詩傳曰：檀，強断之木。陸璣疏：檀木皮正青，滑澤，與繫迷相似。又似駮馬。駮馬，梓檎。故里語：斫檀不諦得檕迷，檕迷尚可得駮馬。檕迷，一名挈橀，故齊人諺曰：上山伐檀，挈橀先殫。蓋檀木強断，可為兵車。嘽，吐丹翻。涼，力尚翻。〕天災不有痛於肌膚，震食不即損於聖體，〔震食，謂地震、日食也。〕故蔑三光之謬，輕上天之怒。伏念高祖之起，始自布衣，合散扶傷，克成帝業，勤亦至矣；流福遺祚，至於陛下。陛下既不能增明烈考之軌，而忽高祖之勤，妄假利器，受授國柄，使群醜刑隸，芟刈小民，〔芟，所銜翻。〕虎豹窟於麑場，〔賢曰：鹿子曰麑，音研奚翻。〕豺狼乳於春囿，〔乳，人喻翻，產也。〕貨殖者為窮冤之魂，貧餒者作飢寒之鬼，〔言無貧富皆不得其死。〕死者悲於窀穸，〔杜預曰：窀，厚也。穸，夜也。厚夜，猶長夜也。窀，株倫翻。〕生者戚於朝野，是愚臣所為咨嗟長懷歎息者也！〔朝，直遙翻。為，于偽翻。〕且秦之將亡，正諫者誅，諛進者賞，嘉言結於忠舌，國命出於讒口，擅閻樂於咸陽，授趙高以車府，〔閻樂為咸陽令，趙高為中車府令。〕權去己而不知，威離身而不顧。〔離，力智翻。〕古今一揆，成敗同勢；願陛下遠覽強秦之傾，近察哀、平之變，得失昭然，禍福可見。臣又聞危非仁不扶，亂非智不救；竊見故冀州刺史南陽朱穆、前烏桓校尉臣同郡李膺，皆履正清平，貞高絕俗，斯實中興之良佐，國家之桂臣也，宜還本朝，夾輔至室。〔前年朱穆得罪，李膺時亦免居綸氏。〕臣敢吐不時之義於諱言之朝，〔賢曰：不時，謂不合於時也。〕猶冰霜見日，必至消滅；臣始悲天下之可悲，今天下亦悲臣之愚惑也。」書奏，不省。〔省，悉景翻。〕\n\n 　　夏，南阳大水。\n\n 　　司空房植免；以太常韓縯為司空。〔縯，以淺翻。〕\n\n 　　巴郡、益州郡山崩。\n\n 　　秋，南屯奴左薁鞬、臺耆、且渠伯德等反，〔薁，於六翻。鞬，居言翻。且，子余翻。考異曰：帝紀作「左臺、且渠伯德等叛」，今從張奐傳。〕寇美稷；東羌復舉種應之。〔復，扶又翻。種，章勇翻。〕安定屬國都尉敦煌張奐初到職，〔賢曰：屬國都尉，其秩比二千石。水經註：安定屬國都尉治三水縣。〕壁中唯有二百許人，聞之，即勒兵而出；軍吏以為力不敵，叩頭爭止之。奐不聽，遂進屯長城，〔此即秦蒙恬所築長城，在上郡界。〕收集兵士，遺將王衛招誘東羌，因據龜茲縣，〔前書，上郡龜茲縣，上郡屬國都尉治所。師古曰：龜茲國人來降附者處之於此，故以名云。〕使南匈奴不得交通。東羌諸豪遂相率與奐共擊薁鞬等，破之。伯德惶恐，將其眾降，邵界以寧。羌豪遺奐馬二十匹，金鐻八枚。〔遺，于季翻。賢曰：郭璞註山海經云：鐻，音渠，金食器名，未詳形制也。韻書曰：鐻，戎夷貫耳。〕奐於諸羌前以酒酹地〔賢曰：以酒沃地謂之酹，音力外翻。余謂蓋自誓也。〕曰：「使馬如羊，不以入貛；使金如粟，不以入懷。」悉以還之。前此八都尉率好財貨，〔好，呼到翻。〕為羌所患苦；及奐正身潔己，無不悅服，威化不行。\n\n 　　二年（丙申、一五六）\n\n 　　春，三月，蜀郡屬國夷反。〔延光元年，以蜀郡西部都尉為屬國都尉。〕\n\n 　　初，鮮卑檀石槐，勇健有智略，部落畏服，乃施法禁，平曲直，無敢犯者，遂推以為大人。檀石槐立庭於彈汙山、歠仇水上，〔「汙」，范書作「汗」。章：乙十一行本正作「汗」。歠，音昌悅翻。〕去高柳北三百餘里，兵馬甚盛；東、西部大人皆歸焉。因南抄緣邊，北拒丁零，東欲夫餘，〔扶，楚交翻。夫，音扶。〕西擊烏孫，盡據匈奴故地，東西萬四千餘里。\n\n 　　秋，七月，檀石槐寇雲中。以故烏桓校尉李膺為度遼將軍。膺到邊，羌、胡皆望風畏服，先所掠男女，悉詣塞下送還之。〔考異曰：袁紀：「延熹二年六月，鮮卑寇遼東，度遼將軍李膺擊破之。」今從范書。〕\n\n 　　公孫舉、東郭竇等聚眾至三萬人，寇青、兗、徐三州，破壞郡縣。〔壞，音怪。〕連年討之，不能克。尚書選能治劇者，以司徒掾潁川韓韶為嬴長。〔嬴縣，屬泰山郡。賢曰：故城在今兗州博城縣北。治，直之翻。掾，俞絹翻。長，知兩翻。〕賊聞其賢，相戒不入嬴境。餘縣流民萬餘戶入縣界；韶開倉賑之，主者爭謂不可。〔主者，主倉粟之史也。〕韶曰：「長活溝壑之人，而以此伏罪，含笑入地矣。」太守素知韶名德，竟無所坐。韶與同郡荀淑、鍾皓、陳寔皆嘗為縣長，所至以德政稱，時人謂之「潁川四長」。〔賢曰：謂荀淑為當塗長，韓韶為嬴長，陳寔為太兵長，鍾皓為林慮長也。長，知兩翻。〕\n\n 　　初，鮮卑寇遼東，屬國都尉段【章：乙十六行本「段」上有「武威」二字；乙十一行本同；孔本同；張校同。】熲率所領馳赴之。〔熲，古迥翻。〕既而恐賊驚去，乃使驛騎詐齎璽書召熲，熲於道偽退，潛於還路設伏；虜以為信然，乃入追熲，熲因大縱兵，悉斬獲之。坐訪為璽書，當伏重刑；以有功，論司寇；刑竟，拜議郎。〔司寇，二歲刑。璽，斯氏翻。〕至是，詔以東方盜賊昌熾，〔熾，尺志翻。〕令公卿選將帥有文武材者。司徒尹頌薦熲，〔段熲傳作「訟」，帝紀作「頌」；作「頌」為是。〕拜中郎將，擊舉、竇等，大破斬之，獲首萬餘級，餘黨降散。〔降，戶江翻。〕封熲為列侯。\n\n 　　冬，十二月，地【章：乙十六行本「地」上有「京師」二字；乙十一行本同。】震。\n\n 　　封梁不疑子馬為潁陰侯，梁胤子桃為城父侯。〔城父縣，屬汝南郡。考異曰：袁紀：馬、桃封在建和元年；「馬」作「焉」，「桃」作「祧」。今從范書。〕\n",
    "资治通鉴第五十四卷-汉纪四十六": "　　漢紀四十六〔起強圉作噩（丁酉），盡昭陽單閼（癸卯），凡七年。〕\n\n 　　孝桓皇帝上之下\n\n 　　永壽三年（丁酉、一五七）\n\n 　　春，正月，己未，赦天下。\n\n 　　居風令貪暴無度，〔居風縣，屬九真郡。交州記曰：山有風門，常有風。〕縣人朱達等與蠻夷同反，攻殺令，聚眾至四五千人。夏，四月，進攻九真，九真太守兒式戰死。〔守，式又翻。兒，五兮翻。〕詔九真都尉魏朗討破之。\n\n 　　閏月，庚辰晦，日有食之。\n\n 　　京师蝗。\n\n 　　或上言：「民之貧困以貨輕錢薄，宜改鑄大錢。」事下四府〔下，遐稼翻。四府，三公府及大將軍府。〕群僚及太學能言之士議之。太學生劉陶上議曰：「當今之憂，不在於貨，在乎民飢。竊見比年已來，〔比，毗至翻。〕良苗盡於蝗螟之口，杼軸空於公私之求。民所患者，豈謂錢貨之厚薄，銖兩之輕重哉！就使當今沙礫化為南金，瓦石變為和玉，〔賢曰：詩曰：大賂南金。和玉，卞和之玉。礫，郎狄翻。〕使百姓渴無所飲，飢無所食，雖皇、羲之純德，〔天地初立，有天皇氏，澹泊無所施為而民自化。伏羲氏始畫八卦，造書契以代結繩之政。去洪荒之世未遠，故其風朴略。〕唐、虞之文明，猶不能以保蕭牆之內也。〔鄭氏曰：蕭，肅也。牆，謂屏也。君臣相見之禮，至屏而加肅敬焉，是以謂之蕭牆。〕蓋民可百年無貨，不可一朝有飢，故食為至急也。議者不達農殖之本，多言鑄冶之便。蓋萬人鑄之，一人奪之，猶能給；況今一人鑄之，則萬人奪之乎！雖以陰陽為炭，萬物為銅，〔賈誼服賦之言。〕役不食之民，使不飢之士，猶不能足無厭之求也。〔厭，於鹽翻；下同。〕夫欲民殷財阜，〔揚子曰：君人者務在殷民阜財。〕要在止役禁奪，則百姓不勞而足。陛下愍海內之憂戚，欲鑄錢齊貨以救其弊，猶養魚沸鼎之中，棲鳥烈火之上；水、木，本魚鳥之所生也，用之不時，必至焦爛。願陛下寬鍥薄之禁，〔賢曰：鍥，刻也，音口結翻。〕後冶鑄之議，聽民庶之謠吟，問路叟之所憂，〔通下情也。賢曰：列子曰：昔堯理天下五十年，不知天下理亂，堯乃微服遊於康衢，兒童謠曰：「立我蒸民，莫匪爾極，不識不知，順帝之則。」說苑曰：孔子行遊中路，聞哭者其音甚悲。孔子避車而問之曰：「夫子非有喪也，何哭之悲﹖」虞丘子對曰：「吾有三失：吾少好學，周偏天下，還，後吾親喪，是一失也。事君驕奢不遂，是二失也。厚交友而後絕，是三失也。」〕瞰三光之交耀，視山河之分流，〔瞰，苦鑒翻，視也。賢曰：三光，日、月、星也。分，謂山。流，謂河。言日、月有讁食之變，星、辰有錯行之異，故視其文耀也。山崩、川竭，皆亡之徵，不可不察。〕天下之心，國家大事，粲然皆見，無有遺惑者矣。伏念當今地廣而不得耕，民眾而無所食，群小競進，秉國之位，鷹揚天下，鳥鈔求飽，〔鈔，楚交翻。〕吞肌及，並噬無厭。誠恐卒有役夫、窮匠起於版築之間，〔卒，讀曰猝。賢曰：役夫，謂如陳涉起蘄也。謂如驪山之徒也。余謂陳涉、黥布皆可以言役夫，窮匠則山陽鐵官徒蘇令等是也。〕投斤攘臂，登高遠呼，〔呼，火故翻。〕使愁怨之民響應雲合，雖方尺之錢，何有能救其危也！」〔言雖錢大方尺，亦不能救天下之亂也。〕遂不改錢。\n\n 　　冬，十一月，司徒尹頌薨。〔考異曰：袁紀在六月。今從范書。〕\n\n 　　長沙蠻反，寇益陽。〔益陽縣屬長沙郡。賢曰：縣在益水之陽，今漂州縣，故城在縣東。〕\n\n 　　以司空韓縯為司徒；〔縯，以善翻。〕以太常北海孫朗為司空。\n\n 　　延熹元年（戊戌、一五八）\n\n 　　夏，五月，甲戌晦，日有食之。太史令陳授因小黃門徐璜陳「日食之變咎在大將軍冀」。冀聞之，諷雒陽收考授，〔諷雒陽令收考之也。〕死於獄。帝由是怒冀。〔考異曰：袁紀曰：「冀以私憾專殺議郎邴尊，上益怒。」今從范書。〕\n\n 　　京师蝗。\n\n 　　六月，戊寅，赦天下，改元。\n\n 　　大雩。〔公羊傳曰：大雩，旱祭也。何休註曰：君親之南郊，以六事謝過，自責曰：政不善歟﹖民失職歟﹖宮室崇歟﹖婦謁盛歟﹖苞苴行歟﹖讒夫昌歟﹖使童男女各八人舞而呼雩，故謂之雩。鄭玄曰：雩，吁嗟求兩之祭也。服虔曰：雩，遠也，遠為百穀祈膏雨也。陸佃曰：雩，雨不雨未定也。〕\n\n 　　秋，七月，甲子，太尉黃瓊免；以太常胡廣為太尉。\n\n 　　冬，十月，帝校獵廣成，〔廣成苑在河南新城縣。〕遂幸上林苑。〔此上林苑在雒陽西。〕\n\n 　　十二月，南匈奴諸部並叛，與烏桓、鮮卑寇緣邊九郡。帝以京兆尹陳龜為度遼將軍。〔考異曰：按匈奴傳，每除度遼將軍輒書之，此陳龜及前李膺、後种暠皆不記，一時既不當有兩官，今約其事，分著前後。〕龜臨行，上疏曰：「臣聞三辰不軌，〔言三辰之行不順軌也。〕擢士為相；蠻九不恭，拔卒為將。臣無文武之材而忝鷹揚之任，〔詩曰：維師尚父，時維鷹揚。爾雅翼：鷹好揚，隼好翔，故以比尚父之武。〕雖歿軀體，無所云補。今西州邊鄙，土地塉埆，〔塉，秦昔翻。賢曰：埆，音覺，又音確，土薄也。〕民數更寇虜，〔數，所角翻。更，工衡翻；下租更同。〕室家殘破，雖含生氣，實同枯朽。往歲并州水雨，災螟互生，稼穡荒耗，租更空闕。〔賢曰：更，謂卒更錢也。〕陛下以百姓為子，焉可不垂撫循之恩哉！〔焉，於虔翻。〕古公、西伯天下歸仁，〔古公亶父避狄，去邠居岐，從之者如歸市。帝王世紀曰：西伯至仁，百姓襁負而至。〕豈復輿金輦寶以為民惠乎！〔復，扶又翻。〕陛下繼中興之統，承光武之業，臨朝聽政而未留聖意。且牧守不良，或出中官，〔謂牧守出於中官之所引用也。〕懼逆上旨，取過目前。〔過，度也。〕呼嗟之聲，招致災害，胡虜凶悍，〔悍，下罕翻，又侯旱翻。〕因衰緣隙；而令倉庫單於豺狼之口，〔單，與殫同，盡也。〕功業無銖兩之效，〔十絫為銖，二十四銖為兩。〕皆由將帥不忠，聚姦所致。前涼州刺史祝良，初除到州，多所糾罰，太守令長，貶黜將半，〔長，知兩翻。〕政未踰時，功效卓然，實應賞異，以勸功能；改任牧守，去斥姦殘；〔去，羌呂翻。〕又宜更選匈奴、烏桓護羌中郎將、校尉，〔護匈奴中郎將，護烏桓、護羌校尉。更，工衡翻。校，戶教翻。〕簡練文武，授之法令；除并、涼二州今年租、更，〔租，賦也。更，役也。更，工衡翻；下同。〕寬赦罪隸，掃除更始；則善吏知奉公之祐，惡者覺營私之禍，胡馬可不窺長城，塞下無候望之患矣。」帝乃更選幽、并刺史，自營、郡太守、都尉以下，多所革易。〔京兆虎牙營、扶風雍營，皆都尉領之。諸郡各有守、都尉。〕下詔為陳將軍除并、涼一年租賦，以賜吏民。〔為，于偽翻。〕龜到職，州郡重足震栗，〔言重足而立也。重，音直龍翻。〕省息經用，歲以億計。\n\n 　　詔拜安定屬國都尉張奐為北中郎將，〔按奐傳，即護匈奴中郎將。〕以討 匈奴、烏桓等。匈奴、烏桓燒度遼將軍門，〔賢曰：時度遼將軍屯五原。〕引屯赤阬，煙火相望，兵眾大恐，各欲亡去。奐安坐帷中，與弟子講自若，軍士稍安。乃 潛誘烏桓，陰與和通，〔誘，音酉。〕遂使斬匈奴、屠各渠帥，〔屠各，匈奴別種也。屠，直於翻。帥，所類翻。〕襲破其眾，諸胡悉降。奐以南單于車兒不能統理國事，乃拘之，奏立左谷蠡王為單于。〔谷蠡，音鹿黍。〕詔曰：「春秋大居正；車一心向化，何罪而黜！其遣還庭！」言春秋之義大居正。賢曰：春秋法五始之要，故經曰：元年，春，正月。言王者即位之年宜大開恩，宥其居正。車兒即是桓帝即位之建和元年立，自立以來一心向化，宜寬宥之。考異曰：袁紀：「元康元年，四月，中郎將張奐以車兒不能治國事，上言更立左鹿蠡王都紺為單于；詔不許。」范書匈奴傳在延熹元年，今從之。〕\n\n 　　大將軍冀與陳龜素有隙，譖其沮毀國威，挑取功譽，〔沮，在呂翻。賢曰：挑，猶取也，獨取其名，如挑戰之義，音，徒了翻。〕不為胡虜所畏，坐徵還，以种暠為度遼將軍。〔种，音沖。暠，工老翻。〕龜遂乞骸骨歸田里，復徵為尚書。〔復，扶又翻。〕冀暴虐日甚，龜上疏言其罪狀，請誅之，帝不省。〔省，景翻。〕龜自知必為冀所害，不食七日而死。〔東都之臣以死攻外戚者，鄭弘、陳龜二人而已。〕种暠到營所，先宣恩信，誘降諸胡，其有不服，然後加討；羌虜先時有生見獲質於郡縣者，〔質，音致。〕悉遣還之；誠心懷撫，信賞分明，由是羌、胡皆來順服。暠乃去烽燧，除候望，〔去，羌呂翻。〕邊方晏然無警；入為大司農。\n\n 　　二年（己亥、一五九）\n\n 　　春，二月，鮮卑寇鴈門。\n\n 　　蜀郡夷寇蠶陵。〔賢曰：蠶陵縣屬蜀郡，故城在今翼州翼水縣西；有蠶陵山，因以名焉。宋白曰：翼州衛山縣，本漢蠶陵縣地，故城在縣西，有蠶陵山。〕\n\n 　　三月，復斷刺反、二千石行年喪。〔永興二年，聽行三年喪。斷，丁管翻。〕\n\n 　　夏，京师大水。\n\n 　　六月，鮮卑寇遼東。\n\n 　　梁皇后恃姊、兄蔭勢，〔姊順烈皇后，兄大將軍冀也。蔭，庇也。今人謂憑藉世資得官者為蔭官，蓋取木為喻，言能蔭庇其本根也。〕恣極奢靡，兼倍前世，專寵勡忌，六宮莫得進見。及太后崩，恩寵頓衰。后既無嗣，每宮人孕育，鮮得全者。〔鮮，息淺翻。〕帝雖迫畏梁冀，不敢譴怒，然進御轉希，〔按周禮註：鄭眾云：六宮後五前一。王之妃石二十人：后一人，夫人三人，嬪九人，世婦二十七人，女御八十一人。鄭玄曰：六宮，謂后也。婦人稱寢曰宮，宮，隱蔽之言。后象王，立六宮而居之，亦正寢一，燕寢五，夫人以下，分居后之六宮。每宮九嬪一人，世婦三人，女御九人；其餘九嬪三人，世婦九人，女御二十七人，從后唯所燕息焉。從后者，五日而沐浴，其次又上，十五日而偏云。夫人如三公，從容論婦禮，此禮所謂「以時御敘于王所」者也。鄭玄又曰：凡群妃御見之法，月與后妃其象也，卑者宜先，尊者宜後。竹御八十一人當九夕，世婦二十七人當三夕，九嬪九人當一夕，三夫人當一夕，后當一夕，十五日而偏。自望後反之。按二鄭所云，漢之宮中，貫魚無序，專房之讌，蔽固後宮，寧復有此制乎！〕后益憂恚。〔恚，於避翻。〕秋，七月，丙午，皇后梁氏崩。乙丑，葬懿獻皇后於懿陵。〔賢曰：諡法：溫和聖善曰懿；聰明叡知曰獻。〕\n\n 　　梁冀一門，前後七侯，三皇后，〔冀祖雍封乘氏侯，冀封襄邑侯；及嗣乘氏侯，又封其子胤襄吧侯，弟不疑潁陽侯，蒙西平侯，不疑子馬潁陰侯，胤子桃城父侯， 是七封侯也。恭懷、順烈、懿獻三皇后。〕六貴人，二大將軍，夫人、女食邑稱君者七人，尚公主者三人，其餘卿、將、尹、校五十七人。〔卿，九卿也。將，中郎 將也。尹，河南、京兆尹也。校，諸校尉也。校，戶教翻。〕冀專擅威柄，凶恣日積，宮衛近侍，並樹所親，〔賢曰：樹，置也。〕禁省起居，纖微必知。其四方調 發，〔調，徒弔翻。〕歲時貢獻，皆先輸上第於冀，〔賢曰：上第，第一也。〕乘輿乃其次焉。〔乘，繩證翻。〕吏民齎貨求官、謂罪者，道路相望。〔請罪，謂請 求以脫罪也。〕百官遷召，皆先到冀門牋檄謝恩，〔字書：牋，表也，識也，書也。左雄傳，文吏課牋奏。自後世言之，奏者達之天子，牋者用之中宮、東宮、將相大臣，檄者徵召傳令用之，非所以謝恩也。竊意自蔡倫造紙之後，用紙書者曰牋，用木書者曰檄，故言牋檄謝恩也。〕然後敢詣尚書。下邳吳樹為宛令，〔宛，於元翻。〕之官辭冀，冀賓客布在縣界，以情託樹，樹曰：「小人姦蠹，比屋可誅。明將軍處上將之位，宜崇賢善以補朝闕。〔比，部必翻，又毗寐翻，連次也。補朝闕，謂補朝政闕也。處，昌呂翻。朝，直遙翻。〕自侍坐以來，〔坐，徂臥翻。〕未聞稱一長者，而多託非人，誠非敢聞！」冀默然不悅。樹到縣，遂誅殺冀客為人害者數十人。樹後為荊州刺史，辭冀，冀鴆之，出，死車上。遼東太守侯猛初拜，不謁冀，冀託以他事腰斬之。郎中汝南袁著，年十九，詣闕上書曰：「夫四時之運，功成則退，〔蔡澤之言。〕高爵厚寵，鮮不致災。〔鮮，息淺翻。〕今大將軍位極功成，可為至戒；宜遵縣車之禮，〔縣，讀曰懸。〕高枕頤神。傳曰：『木實繁者披枝害心。』〔范睢曰：木殖繁者披其枝，披其枝者傷其心。〕若不抑損盛權，將無以全其身矣！」冀聞而密遣掩捕，著乃變易姓名，託病偽死，結蒲為人，市棺殯送；冀知其詐，求得，笞殺之。太願郝絜、胡武，好危言高論，〔好，呼到翻。〕與著友善，絜、武嘗連名奏記三府，薦海內高士，而不詣冀；冀追怒之， 敕中都官移檄禽捕，〔司隸校尉領中都官徒千二百人，冀蓋敕都官從事使移檄禽捕也。〕遂誅武家，死者六十餘人。絜初逃亡，知不得免，四輿櫬奏書冀門，書入， 仰藥而死，家乃得全。安帝嫡母耿貴人薨，冀從貴人從子林慮侯承求貴人珍玩，不能得，冀怒，并族其家十餘人。〔人從，才用翻。〕涿郡崔琦以文章為冀所善，琦作外戚箴、白鵠賦以風；外戚箴曰：「赫赫外戚，華寵煌煌。昔在帝舜，德降英、皇；周興三母，有莘崇湯；宣王晏起，姜后脫簪；齊桓好樂，衛姬不音。皆輔主以禮，扶君以仁，達才蔽人，陵長間舊，圮剝至親，並司匹嫡，淫女斃陳。匪賢是上，番為司徒，荷爵負乘，采食名都，詩人是刺，德用不憮。暴辛惑婦，拒諫自孤，蝮蛇其心，縱毒不辜，諸父是殺，孕子是刳，天怒地忿，人謀鬼圖，甲子昧爽，身首分離。初為天子，後為人螭，非但耽色，母后尤然；不相率以禮，而競獎以權，先笑後號，卒以辱殘，家國泯絕，宗廟燒燔。末嬉喪夏，褒姒斃周，妲己亡殷，趙靈沙丘。戚姬人豕，呂宗以敗；陳后作巫，卒死於外；霍欲鴆子，身乃罹廢。故曰：無謂我貴，天將爾摧；無恃常好，免有歇微；無怙常幸，愛有陵遲；無曰我能，天人爾違。患生不德，福有慎機，日不常中，月盈有虧，履道者固，仗勢者危。微臣司戚，敢告在斯。」箴言外之禍深切，故具載之。憮，音呼。風，讀曰諷。〕冀怒。琦曰：「昔管仲相齊，樂聞譏諫之言；〔樂，音洛。〕蕭何佐漢，乃設書過之吏。今將軍屢世台輔，任齊伊、周，而德政未聞，黎元塗炭，不能結納貞良以救禍敗，反欲鉗塞士口，〔塞，悉則翻。〕杜蔽主聽，將使玄黃改色、鹿馬易形乎！」〔玄黃者，天地之色也，使之改色，言將使天地顛倒也。鹿馬易形，指趙高、秦二世之事。琦之論可謂深切矣。〕冀無以對，因遣琦歸。琦懼而亡匿，冀捕得，殺之。\n\n 　　冀秉政幾二十年，〔順帝永和六年，冀為大將軍，至是歲凡十九年。幾，居希翻。〕威行內外，天子拱手，不得有所親與，〔與，讀曰豫。〕帝既不平之；及陳授死，帝愈怒。和熹皇后從兄子郎中鄧香妻宣，生女猛，從，才用翻。〕香卒，宣更適梁紀；紀，孫壽之壽也。壽以猛色美，引入掖庭，為貴人，冀欲認猛為其女，易猛姓為梁。冀恐猛姊伲議郎邴尊沮敗宣意，〔賢曰：沮，壞也，恐尊害敗宣意，不從其改梁姓也。敗，補邁翻。〕遣客刺殺之。〔刺，七亦翻。〕又欲殺宣，宣家與中常侍袁赦相比，〔賢曰：相鄰比也。比，音毗至翻，又音毗。〕冀客登赦屋，欲入宣家，赦覺之，鳴鼓會眾以告宣。宣馳入白帝，帝大怒，因加廁，獨呼小黃門史唐衡，〔小黃門史，小黃門之掌 書者也。〕問：「左右與外舍不相得者，誰乎﹖」〔左右，謂宦官也。賢曰：外舍，謂皇后家也。〕衡對：「中常侍單超、〔單，音善。〕小黃門史左悺與梁不疑有 隙；〔悺，工喚翻，又音綰。〕中常侍徐璜、黃門令具瑗〔具，姓也；左傳有具丙。瑗，于眷翻。考異曰：宦者傳作「中常侍貝瑗」，今從梁冀傳。〕常私忿疾外舍 放橫，〔橫，戶孟翻。〕口不敢道。」於是帝呼超、悺入室，謂曰：「梁將軍兄弟專朝，〔朝，直遙翻。〕迫脅內外，公卿以下，從其風旨，今欲誅之，於常侍意如何﹖」超等對曰：「誠國姦賊，當誅日久；臣等弱劣，未知聖意如何耳。」帝曰：「審然者，常侍密圖之。」對曰：「圖之不難，但恐陛下腹狐疑。」帝曰：「姦臣脅國，當伏其罪，何疑乎！」於是召璜、瑗五人共定其議，帝齧超臂出血為盟。〔齧，倪結翻，噬也。〕超等曰：「陛下今計已決，勿復更言，〔復，扶又翻。〕恐為人所疑。」\n\n 　　冀心疑超等，八月，丁丑，使中黃門張惲入省宿，以防其變。〔使惲入禁中直宿，以防超等；而無上旨，徑使惲入，自恃行宮省，故敢然。惲，於粉翻。〕具瑗敕吏收惲，以「輒從外入，欲圖軌。」〔言欲謀逆，不由軌道也。〕帝御前殿，召諸尚書人，發其事，使尚書令尹勳持節勒丞、郎以下 皆操兵守省閤，〔丞，郎，尚書左、右丞及尚書郎也。操，七刀翻。〕斂諸符節送省中，使具瑗將左右貛騶、〔賢曰：騶，騎士也。余按續漢志：太僕舊有六貛，中 興省約，但置一貛曰未央貛，主乘輿及貛中諸馬。後又置左駿令貛，別主乘輿御馬。未央貛卒騶二十人，右駿貛從可知也。〕虎賁、羽林、都候劍戟士〔續漢志：左 右都候各一人，秩六百石，主劍戟士，徼循宮中及天子有所收考，屬衛尉。〕合千餘人，與司隸校尉張彪共圍冀第，使光祿勳袁盱持節收冀大將軍印綬，〔盱，音 吁。〕徙封恉京都鄉侯。冀及妻壽即日皆自殺；不疑、蒙先卒。悉收梁氏、孫氏中外宗親送詔獄，無少長皆棄市；〔少，詩照翻。長，知兩翻。〕他所連及公卿、列 校、刺史、二千石，死者數十人。〔校，戶教翻。〕太尉胡廣、司徒韓縯、司空孫朗皆坐阿附梁冀，不衛宮，止長壽亭，減死一等，免為庶人。故吏、賓客免黜者三百餘人，朝廷為空。〔為，于偽翻。〕是時，事猝從中發，使者交馳，公卿失其度，官府市里鼎沸，數日乃定；百姓莫不稱慶。收冀財貨，縣官斥賣，合三十餘萬萬，以充王府用，減天下稅租之半，散其苑囿，以業窮民。\n\n 　　壬午，立梁貴人為皇后，追廢懿陵為貴人冢。帝惡梁氏，〔惡，烏路翻。〕改皇后姓為薄氏，〔以文帝薄太后家謹良也。〕久之，知為鄧香女，乃復姓鄧氏。\n\n 　　詔賞誅冀之功，封單超、徐璜、具瑗、左悺、唐衡皆為縣侯，超食二萬戶，璜等各萬餘戶，世謂之五侯。〔單超新豐侯，徐璜武原侯，具瑗東武陽侯，左悺上蔡侯，唐衡汝陽侯也。〕仍以悺、衡為中常侍。又封尚書令尹勳等七人皆為亭侯。〔賢曰：尹勳宜陽都鄉，霍諝鄴都亭，張敬山陽曲鄉，歐陽參脩武仁亭，李瑋宜陽宜門，虞放冤句呂都亭，周永下邳高遷鄉。〕\n\n 　　以大司農黃瓊為太尉，光祿大夫中山祝恬為司徒，大鴻臚梁國盛允為司空。〔臚，陵如翻。按西羌傳有北海太守盛苞，其先姓奭，避元帝諱，改姓盛。按戰國時，秦有盛橋，則先自有盛姓。〕\n\n 　　是時，新誅梁冀，天下想望異政，黃瓊首居公位，乃舉奏州郡素行暴汙，至死徙者十餘人，〔行，于孟翻。〕海內翕然稱之。\n\n 　　瓊辟汝南范滂。滂少厲清節，為州里所服。〔滂，普郎翻。少，詩照翻。〕嘗為清詔使，〔風俗通曰：汝南周勃，辟太尉清詔使。范史，第五種以司徒清詔使冀州。賢註云：蓋三公府有清詔員以承詔使也。使，疏吏翻。〕案察冀州，〔滂傳曰：時冀州饑荒，盜賊群起，以滂為清詔使案察之。〕滂登車攬轡，慨然有澄清天下之志。守令臧汙者，皆望風解印綬去；其所舉奏，莫不厭塞眾議。〔塞，悉則翻。〕會詔三戶【章：乙十六行本「戶」作「府」；乙十一行本同；孔本同；熊校同。】掾屬舉謠言，〔漢官儀曰：三公聽長吏臧否，民所疾苦，還條奏之，是為舉謠言也。頃者舉謠言，掾、屬、令史都會殿上，主者大言州郡行狀云何，善者同聲稱之，不善者默爾銜枚。〕滂奏刺史、二千石權豪之黨二十餘人。尚書責滂所劾猥多，〔劾，戶概翻，又戶得翻。〕疑有私故；滂對曰：「臣之所舉，自非叨穢姦暴，深為民害，豈以汙簡札哉！〔汙，烏故翻。〕間以會日迫促，〔會日，謂三府掾、屬會于朝堂之日也。〕故先舉所急，其未審者，方更參實。〔參考以究其實也。〕臣聞農夫去草，〔去，羌呂翻。〕嘉穀必茂；忠臣除姦，王道以清。若臣言有貳，甘受顯戮！」尚書不能詰。〔詰，去吉翻。〕\n\n 　　尚書令陳蕃上疏薦五處士，〔處，昌呂翻。〕豫章徐牦、彭城姜肱、〔姓譜：本自炎帝，居於姜水，因以為氏。〕汝南袁閎、京兆韋著、潁川李曇；〔曇，徒含翻。考異曰：范書徐牦傳云：「延熹二年，尚書令陳蕃、僕射胡廣等上書薦牦。」袁紀：「五年，尚書令陳蕃薦五處士。」按二年，胡廣已為太尉，五年，蕃已為光祿勳。今置在二年，從范書，去廣名，從袁紀。〕帝悉以安車、玄纁備禮徵之，皆不至。\n\n 　　牦家貧，常自耕稼，非其力不食，恭儉義讓，所居服其德；屢辟公府，不起。陳蕃為豫章太守，以禮請署功曹；牦不之免，〔不辭免也。〕既謁而退。蕃性方峻，不接賓客，唯牦來，特設一榻，去則縣之。〔榻，坐榻也，亦謂之牀。縣，讀曰懸。〕後舉有道，〔有道舉，見五十卷安帝建光元年。〕家拜太原太守，〔賢曰：就家而拜之也。〕皆不就。牦雖不應諸公之辟，然聞其死喪，輒負笈赴弔。〔殳，極曄翻。〕常於家豫炙雞一隻，以一兩綿絮漬酒中暴乾，〔暴，步木翻，日曬也。乾，音干。〕以裹雞，徑到所赴冢隧外，以水漬綿，使有酒氣，斗米飯，白茅為藉，以雞置前，醊酒畢，〔醊，株衛翻，酹酒也。〕留謁則去，〔謁，猶刺也。〕不見喪主。\n\n 　　肱與二弟仲海、季江俱以孝友著聞，〔聞，音問。〕常同被而寢，不應徵聘。肱嘗與弟季江俱詣郡，夜於道為盜所劫，欲殺之，肱曰：「弟年幼，父母所憐，又未聘娶，願殺身濟弟。」季江曰：「兄年德在前，家之珍寶，國之英俊，乞自受戮，以代兄命。」盜遂兩釋焉，但掠奪衣資而已。既至，郡中見肱無衣服，怪問其故，肱託以他辭，終不言盜。盜聞而感悔，就精廬求見徵君，〔賢曰：精廬，即精舍也。以其嘗蒙徵聘，故稱為徵君。〕叩頭謝罪，還所略物。肱不受，勞以酒食而遣之。〔勞，力到翻。〕帝既徵肱不至，乃下彭城，〔下，遐稼翻。〕使畫工圖其形狀。肱臥於幽闇，以被韜面，〔賢曰：韜，藏也。〕言患眩疾，不欲出風，工竟不得見之。\n\n 　　閎，安之玄孫也，〔袁安歷事明、章、和，以忠篤稱。〕苦身脩節，不應辟召。\n\n 　　曇繼母苦【章：乙十六行本「苦」作「酷」；乙十一行本同；孔本同；退齋校同。】曇奉之逾謹，得四時珍玩，未嘗不先拜而後進，鄉里以為法。\n\n 　　帝又徵安陽魏桓，〔安陽縣，屬汝南郡。〕甚鄉人勸之行，桓曰：「夫干祿求進，所以行其志也。今後宮千數，其可損乎﹖貛馬萬匹，其可減乎﹖左右權豪，其可去乎﹖」〔去，羌呂翻。〕皆對曰：「不可」。桓乃慨然歎曰：「使桓生行死歸，於諸子何有哉！」〔賢曰：若忤時強諫，死而後歸，於諸勸行者復何益也。〕遂隱身不出。\n\n 　　帝既誅梁冀，故舊恩私，多受封爵：追贈皇后父鄧香為車騎將軍，封安陽侯；更封后母宣為昆陽君，兄子康、秉皆為列侯，宗族皆烈校、郎將，〔烈校，謂北軍五校尉。郎將，即三署中郎將。校，戶教翻。〕賞賜以巨萬計。中常侍侯覽上縑五千匹，〔上，時掌翻；下同。〕帝賜爵關內侯，又託以與議誅冀，〔與，讀曰豫。〕進封高鄉侯；又封小黃門劉普、趙忠等八人為鄉侯，自是權勢專歸宦官矣；五侯尤貪縱，傾動內外。時災異數見，〔數，所角翻。見，賢遍翻。〕白馬令甘陵李雲露布上書，移副三府〔白馬縣，屬東郡。賢曰：露布，謂不封之也，并以副本上三公府也。〕曰：「梁冀雖恃【章：乙十六行本「恃」作「持」；乙十一行本同。】權專擅，虐流天下，今以罪行誅，猶召家臣搤殺之耳，〔家臣，謂猶古之家相也。搤，乙革翻。〕而猥封謀臣萬戶以上；〔謂單超等五侯也。〕高祖聞之，得無見非！〔謂高祖之約，非有功不侯。〕西北列將，得無解體！〔賢曰：列將，謂皇甫規、段熲等。〕孔子曰：『帝者，諦也。』〔春秋運斗樞曰：五帝脩名立功，脩德成化，統調陰陽，招類使神，故稱帝。帝之為言諦也。鄭玄註云：審諦於物色也。〕今官位錯亂，小人諂進，財貨公行，政化日損；尺一拜用，〔賢曰：尺一之板，謂詔策也，見漢官儀。又曰：尺一，謂板長尺一，以寫 詔書也。〕不經御省，〔御，進也。省，悉井翻，猶今言省審也。〕是帝欲不諦乎！」帝得奏震怒，下有司逮雲，〔下，遐稼翻；下同。〕詔尚書都護劍戟送黃門北 寺獄，〔都，總也。護，監也。詔尚書總監左右都候劍戟士，防送雲詣獄也。或曰：「都護」當作「都候」。賢曰：前書音義曰：北寺獄，即若盧獄。〕使中常侍管 霸與御史、廷尉雜考之。時弘農五官掾杜眾傷雲以忠諫獲罪，〔續漢志：郡有五官掾，署功曹及諸曹事。〕上書「願與雲同日死」，帝愈怒，遂并下廷尉。大鴻臚陳蕃上疏曰：「李雲所言，雖不識禁忌，干上逆旨，其意歸於忠國而已。昔高祖忍周昌不諱之諫，〔謂周昌比高祖於桀、紂也。〕成帝赦朱雲腰領之誅，〔事見三十二卷成帝元延元年。〕今日殺雲，臣恐剖心之譏，復議於世矣！」〔謂暴如商受，剖賢人之心也。復，扶又翻；下同。〕太常楊秉、雒陽市長沐茂、〔漢官曰：雒陽市長秩四百石，屬大司農。沐，音木。集韻曰：姓也。風俗通，漢有東平太守沐寵。〕郎中上官資並上疏請雲。帝恚甚，〔恚，於避翻。〕有司奏以為大不敬；〔蓋三公及尚書奏也。〕詔切責蕃、秉，免歸田里，茂、資貶秩二等。時帝在濯龍池，〔濯龍池，在濯龍園中，近北宮。〕管霸奏雲等事，霸跪言曰：「李雲草澤愚儒，杜眾郡中小吏，出於狂戇，不足加罪。」〔戇，陟降翻。〕帝謂霸曰：「『帝欲不諦』，是何等語，而常侍欲原之邪！」顧使小黃門可其奏，雲、眾皆死獄中，〔霸跪奏若為雲等言，而獄辭則致之死也。〕於是嬖寵益橫。太尉瓊自度力不能制，〔橫，戶孟翻。度，徒洛翻。〕乃稱疾不起，上疏曰：「陛下即位以來，未有勝政，〔言政事未有以勝於前朝也。〕諸梁秉權，豎宦充朝，〔朝，直遙翻。〕李固、杜喬既以忠言橫見殘槭，而李雲、杜眾復以直道繼踵受誅，〔橫，戶孟翻。復，扶又翻。〕海內傷懼，益以怨結，朝野之人，以忠為諱。尚書周永，素事梁冀，假其威勢，見冀將衰，乃陽毀示忠，〔毀梁氏以示忠於帝室。〕遂因姦計，亦取封侯。〔周永與尹勳同封侯，註見上。〕又，黃門挾邪，群輩相黨，自冀興盛，腹背相親，朝夕圖謀，共搆姦軌；臨冀當誅，無可設巧，復託其惡以要爵賞。〔要，一遙翻。〕陛下不加清徵，〔范書黃瓊傳，「徵」作「澂」。澂，與澄同。譬之水 也，若清澂則塵翳在上，滓濁在下，不可得而混矣。〕審別真偽，〔別，彼列翻。〕復與忠臣並時顯封，【章：乙十六行本「封」下有「使朱紫共色」五字；乙十一 行本同；孔本同；張校同；退齋校同。】粉墨雜糅，〔糅，汝救翻。〕所謂抵金玉於砂礫，〔賢曰：抵，投也，音紙。〕碎珪璧於泥塗，四方聞之，莫不憤歎。臣世荷國恩，〔瓊父香為尚書令，其為和帝所親重。荷，下可翻。〕身輕位重，敢以垂絕之日，陳不諱之言。」書奏，不納。\n\n 　　冬，十月，壬申，上行幸長安。\n\n 　　中常侍單超疾病；壬寅，以超為車騎將軍。〔孫程之死，追贈車騎將軍，今及超之生存授之。〕\n\n 　　十二月，己巳，上還自長安。\n\n 　　燒當、燒何、當煎、勒姐等八種羌寇隴西金城塞，〔姐，音紫，又音且也翻。種，章勇翻。〕護羌校尉段熲擊跛之，追至羅亭，〔賢曰：東觀記曰：追到積石山。即與羅亭相近，在今鄯州。〕斬其酋豪以下二千級，獲生口萬餘人。〔酋，慈由翻。〕\n\n 　　詔復以陳蕃為光祿勳，楊秉為河南尹。單超兄子匡為濟陰太守，〔濟，子禮翻。〕負勢貪放。兗州刺史第五種使從事衛羽案之，〔百官志：十二州刺史皆有從事史，員職略與司隸同，無都官從事；其功曹從事為治中從事；其部郡國從事，每郡國各一人，主督促文書，察舉非法：皆州自辟除，通為百石。〕得臧五六千萬，種即奏匡，并以劾 超。匡窘迫，賂客任方刺羽。〔劾，戶概翻，又戶得翻。〕羽覺其姦，捕方，囚繫雒陽。匡慮楊秉窮竟其事，密令方等突獄亡走。尚書召秉詰責，秉對曰：「方等無 狀，釁由單匡，乞檻車徵匡，考覈其事，則姦慝蹤緒，必可立得。」秉竟坐論作左校。〔校，戶教翻。〕時泰山賊叔孫無忌寇暴徐、兗，州郡不能討，單超以是陷第五種，坐徙朔方；〔考異曰：楊秉傳作「超第」，宦者傳作「弟子」，今從第五種傳。范書，李雲死在延熹三年春，袁紀在二年秋。按楊秉傳：「三年，坐救雲免歸田里，其年各，復徵拜河南尹，坐單匡使客任方刺衛羽，繫獄亡走，論作左校。」第五種傳：「匡遣客刺羽，超積忿，以事陷種。」若如范書，則雲死時單超已卒，何得更能陷種！又雲書所論者立鄧戶與封五侯事，皆在二年；袁紀似近之。種傳又云：「衛羽為種說叔孫無忌，無忌率其黨與三十餘人降。」按帝紀：「延熹三年十一月，無忌攻殺都尉侯章。」又臧訟種書，稱「種所坐盜賊公負，筋力未就。」然則種必不能降無忌，此說妄也。〕超外孫董援為朔方太守，弾怒以待之。〔弾，與畜同。〕種故吏孫斌知種必死，〔斌，與彬同。〕結客追種，及於太原，劫之以歸，亡命數年，會赦得免。種，倫之會孫也。〔第五倫歷事光、明。〕\n\n 　　是時，封賞踰制，內寵猥盛。陳蕃上疏曰：「夫諸侯上象四七，〔賢曰：上象四七，謂二十八宿，客主諸侯之分野。〕藩屏上國；〕屏，必郢翻。〕高祖之約，非功臣不侯。而聞追錄河南尹鄧萬世父遵之微功，〔帝以鄧后故，錄遵破羌之功，紹封萬世為南鄉侯。〕更爵尚書令黃雋先人之紹【章：乙十六行本「紹」作「絕」；乙十一行本同；孔本同；退齋校同。】封，近習以非義授邑，左右以無功傳賞，至乃一閃之內，侯者數人，故緯象失度，陰陽謬序。〔緯，于貴翻。〕臣知封事已行，〔封事，謂封爵之事也。〕言之無 及，誠欲陛下從是而止。又，采女數千，〔皇后紀曰：光武中興，六宮稱號，唯皇后、貴人。貴人金印紫綬，奉不過粟數十斛。又置美人、宮人、采女三等，並無 爵，歲時賞賜充給。今采女數千，女寵盛矣。〕食肉衣綺，脂油粉黛，不可貲計。〔賢曰：貲，量也。衣，於既翻。〕鄙諺言『盜不過五女門』，以女貧家也；今從宮之女，豈貧國乎！」帝頗采其言，為出宮女五百餘人，〔為，于偽翻。〕但賜雋爵關內侯，而寺萬世南鄉侯。\n\n 　　帝從容問侍中陳留爰延：「朕何如主也﹖」〔從，于偽翻。〕對曰：「陛下為漢中主。」〔中主，為中材之主，言可以上可以下，顧輔佐者何如耳。〕帝曰：「何以言之﹖」對曰：「尚書令陳蕃任事則治，中常侍黃門與政則亂：〔與，讀曰豫。〕是以【章：乙十六行本「以」下有「知」字；乙十一行本同；孔本同。】陛下可與為善，可與為非。」〔前書曰：齊桓公，管仲相之則霸，豎刁輔之則亂。可與為善，可與為惡，是謂中人。〕帝曰：「昔朱雲廷折欄檻，〔拆，而設翻。〕今侍中面稱朕違，放聞闕矣。」拜五官中郎將，累遷大鴻臚。〔臚，陵如翻。〕會客星經帝坐，〔帝坐一星，在太微宮中。坐，徂臥翻。〕帝密以問延，延上封事曰：「陛下以河南尹鄧萬世有龍潛之舊，封為通侯，恩重公卿，惠豐宗室；加頃引見，與之對博，〔博塞之戲也。〕上下媟黷，有虧尊嚴。〔媟，私列翻。〕臣聞之，帝左右者，所以咨政德也。善人同處，則日聞嘉訓；〔處，昌呂翻。〕惡人從游，則日生邪情。惟陛下遠讒諛之人，〔遠，于願翻。〕納謇謇之士，則災變可除。」帝不能用。延稱病，免歸。\n\n 　　三年（庚子、一六○）\n\n 　　春，正月，丙申，赦天下，詔求李固後嗣。初，固既策罷，〔事見上卷質帝本初元年。〕知不免禍，乃遣三子基、茲、燮皆歸鄉里。時燮年十三，姊文姬為同郡趙伯英妻，見二兄歸，具知事本，〔事本，謂事之所由生也。〕默然獨悲曰：「李氏滅矣！自太公已來，〔賢曰：太公，謂祖父郃也。〕積德累仁，何以遇此！」密與二兄謀，豫藏匿燮，〔先事而圖之曰豫。〕託言還京師，人咸信之。有頃，難作，〔難，乃旦翻。〕州郡收基兹，皆死獄中。文姬乃告父門生王成曰：「君執義先公，有古人之節；今委君以六尺之孤，〔賢曰：六尺，謂年十五以下。〕李氏存滅，其在君矣！」成乃將燮乘江東下，入徐州界，變姓名為酒家傭，而成賣卜成市，各為異人，陰相往來。積十餘年，梁冀既誅，燮乃以本末告酒家，酒家具車重厚遣之，〔重，直用翻；下重至同。〕燮皆不受。遂還鄉鄉里，追行喪服，姊弟相見，悲感傍人。姊戒燮曰：「吾家血食將絕，弟幸而得濟，豈非天邪！宜杜絕眾人，勿妄往來，慎無一言加於梁氏！加梁氏則連主上，禍重至矣，唯引咎而已。」〔婦人之識，丈夫有所不及焉。〕燮謹從其誨。後王成卒，燮以禮葬之，每四節為設上賓之位而祠焉。〔四節之祠，謂四時祭也。為，于偽翻。〕\n\n 　　丙午，新豐侯單超卒，賜東園祕器，棺中玉具；〔玉具，即玉匣也。〕及葬，發五營騎士、將作大匠起冢塋。其後四侯轉橫，〔橫，戶孟翻。〕天下為之語曰：「左回天，具獨坐，〔回天，言權力能回天也。賢曰：獨坐，言驕貴無偶也。〕徐臥虎，唐雨墮。」〔臥虎，言無人敢攖之也。雨之所墮，無不沾濕，言其流毒偏於天下也。考異曰：太子賢註范書，「雨墮」作「兩墮」，云「隨意所為不定」也。諸本「兩」或作「雨」。按雨墮者，謂其性急暴如雨之墮，無有常處也。〕皆競超第宅，以華侈相尚，其僕從皆乘牛車而從列騎，〔僕從，才用翻。〕兄弟姻戚，宰州臨郡，辜較百姓，與盜無異，〔較，與榷同，音角。〕虐偏天下；民不堪命，故多為盜賊焉。\n\n 　　中常侍侯覽，小黃門段珪，皆有田業近濟北界，〔近，其靳翻。濟，子禮翻。〕僕從賓客，劫掠行旅。濟北相滕延，一切收捕，殺數十人，陳尸路衢。覽、珪以事訴帝，延坐徵詣廷尉，免。\n\n 　　左悺兄勝為河東太守，皮氏長京兆趙岐恥之，〔皮氏縣，屬河東郡。賢曰：故城在今絳州龍門縣西。長，知兩翻。〕即日棄官西歸。唐衡兄玹為京兆尹，〔玹，音玄。〕素與岐有隙，收岐家屬宗親，陷以重法，盡殺之。岐逃難四方，〔難，乃旦翻。〕靡所不歷，自匿姓名，賣餅北海市中；安丘孫嵩見而異之，〔安丘縣，屬北海郡。〕載與俱歸，藏於複壁中。及諸唐死，遇赦，乃敢出。〔今孟子古註，岐所註也，其發題辭亦敘逃難之事。〕\n\n 　　閏月，西羌餘眾復與燒何大豪寇張掖，〔復，扶又翻。〕晨，薄校尉段熲軍。熲下馬大戰，至日中，刀折矢盡，〔折，而設翻。〕虜亦引退。熲追之，且鬭且行，晝夜相攻，割肉食雪，四十餘日，遂至積石山，〔郡國志：積石山，在隴西郡河關縣西南。賢曰：積石山，在今鄯州龍支縣南。禹貢云：導河積石，即此是也。〕出塞二千餘里，斬燒何大帥，降其餘眾而還。〔帥，師類翻。降，戶江翻；下同。〕\n\n 　　夏，五月，甲戌，漢中山崩。\n\n 　　六月，辛丑，司徒祝恬薨。\n\n 　　秋，七月，以司空盛允為司徒，太常虞放為司空。\n\n 　　長沙蠻反，寇益陽。〔益陽縣屬長沙郡。賢曰：縣在益水之陽，今漂州縣，故城在縣東。〕\n\n 　　九真餘賊屯據日南，眾轉強盛；詔復拜桂陽太守夏方為交趾刺史。〔復，扶又翻。夏，戶雅翻。〕方威惠素著，冬十一月，日南賊二萬餘人目率詣方降。\n\n 　　勒姐、零吾種羌圍允街；〔姐，音紫，又且也翻。零，音憐。種，章勇翻。允，音鉛。〕段熲擊破之。\n\n 　　泰山賊叔孫無忌攻殺都尉侯章；遣中郎將宗資討破之。詔徵皇甫規，拜泰山太守。規到官，廣設方略，寇虜悉平。\n\n 　　四年（辛丑、一六一）\n\n 　　春，正月，辛酉，南宮嘉德殿火；戊子，丙署火。〔百官志：丙署長七人，秩四百石，黃綬，宦者為之。主中宮別處。〕\n\n 　　大疫。\n\n 　　二月，壬辰，武庫火。\n\n 　　司徒盛允免，以大司農秉暠為司徒。〔考異曰：袁紀在去年。按祝恬薨後有盛允，允免，暠為司徒，相去半年，袁紀誤也。今從范書。〕\n\n 　　三月，太尉黃瓊免；夏，四月，以太常沛國劉矩為太尉。\n\n 　　初，矩為雍丘令，〔雍丘，屬陳留郡，故杞國也。〕以禮讓化民；有訟者，常引之於前，提耳訓告，以為忿恚可忍，〔恚，於避翻。〕縣官不可入，使歸更思。訟者感之，輒各罷去。\n\n 　　甲寅，封河間孝王子參戶亭侯博為任城王，奉孝王後。〔賢曰：杜預註左傳曰：今丹水縣北有三戶亭，故城在今鄧州內鄉縣西南。元嘉元年，任城王崇薨，無子，國絕，今以博絕封。河間孝王，開也。任城孝王，尚也。〕\n\n 　　五月，辛酉，有星孛于心。〔晉書天文志：心三星：中星曰明堂，天子位；前星為太子；後星為庶子。孛，蒲內翻。〕\n\n 　　丁卯，原陵长寿门火。〔原陵，光武陵。〕\n\n 　　己卯，京師雨雹。〔雨，于具翻。〕\n\n 　　六月，京兆、扶風及涼州地震。\n\n 　　庚子，岱山及博尤來山並穨裂。〔岱山在博縣西北。賢曰：徂來山，一名尤來山。博，今博城縣。余據二山並在博縣界，而先書岱山；以尤來山繫之博者，岱宗人皆知之，而尤來山則容有不知其在博縣界者，故書法如此。〕\n\n 　　己酉，赦天下。\n\n 　　司空虞放免，以前太尉黃瓊為司空。\n\n 　　犍為屬國夷寇鈔百姓。〔永初元年，以犍為南部都尉為犍為屬國都尉，領朱提、漢陽二縣。犍，居言翻。〕益州刺史山昱擊破之。〔姓譜：山，古烈山氏之後，一曰：周有山師，掌山林，後以官為氏。〕\n\n 　　零吾羌與先零諸種反，寇三輔。〔種，章勇翻。〕\n\n 　　秋，七月，京師雩。〔公羊傳曰：雩，旱祭也。〕\n\n 　　減公卿已下奉，貣王侯半租，〔孔熲達曰：「已」與「以」字本同。洪氏隸釋曰：濟陰太守孟郁修堯廟碑，其文有曰「非所以表神聖」，曰「以一太牢春秋秩祠」，曰「是以好道之徒自遠方集」，其字怕作「以」。曰「已章聖德」，曰「敦我已德，厲我已仁」，字皆作「已」。已、以義同，而字構異體，足以知自漢至唐，已、以二字通用矣。奉，扶用翻。貣，吐得翻，假借也。〕占賣關內侯、〔占，之贍翻。〕虎賁、羽林緹騎、營士、五大夫錢各有差。〔緹，他弟翻，又音啼。〕\n\n 　　九月，司空黃瓊免，以大鴻臚東萊劉寵為司空。\n\n 　　寵嘗為會稽太守，〔會，工外翻。守，式又翻。〕簡除煩苛，禁察非法，郡中大治；〔治，直吏翻。〕徵為將作大匠。山陰縣有五六老叟，自若邪山谷間出，〔賢曰：若邪，在今越州會稽縣東南。邪，讀曰耶。〕人齎百錢以送寵曰：「山谷鄙生，未嘗識郡朝，〔朝，直遙翻。郡聽事曰郡朝，公府聽事曰府朝。〕他守時，吏發求民間，至夜不絕，或狗吠竟夕，民不得安。自明府下車以來，狗不夜吠，民不見吏；年老遭值聖明，今聞當見棄去，故自扶奉送。」寵曰：「吾政何能及公言邪！勤苦父老！」為人選一大錢受之。〔今趙州城西四十五里錢清鎮，即父老送寵處。為，于偽翻。〕\n\n 　　冬，先零、沈氐羌與諸種羌寇并、涼二州，〔種，章勇翻；下同。〕校尉段熲將湟中義從討之。〔湟中有義從胡，即小月氏胡也。從，才用翻。〕涼州刺史郭閎貪共其功，稽固熲軍，〔賢曰：稽固，猶停留也。〕使不得進；義從役久戀鄉舊，皆悉叛歸。郭閎歸罪於熲，熲坐徵下獄，輸作左校，〔下，遐稼翻。〕以濟南相胡閎代為校尉。胡閎無威略，羌遂陸梁，覆沒營塢，〔賢曰：說文曰：塢，小障也，一曰：庳城也；音烏古翻。〕轉相招結，唐突諸郡，寇患轉盛。泰山太守皇甫規上疏曰：「今猾賊就滅，泰山略平，復聞群羌並皆反逆。〔復，扶又翻。〕臣生長邠岐，年五十有九，〔長，知兩翻。邠，悲巾翻。〕昔為郡吏，再更叛羌，豫籌其事，有誤中之言。〔謂知馬賢必敗也，事見五十二卷順帝永和五年。更，工衡翻。中，竹仲翻。〕臣素有痼疾，恐犬馬齒窮，不報大恩，願乞穴官，〔穴，而隴翻。〕備單車一介之使，勞來三輔，〔使，疏吏翻。勞，力到翻。來，力代翻。〕宣國威澤，以所習地形兵勢佐助諸軍。臣窮居孤危之中，坐觀郡將已數十年，自鳥鼠至于東岱，其病一也。〔賢曰：郡將，郡守也。鳥鼠，山名，在今渭州西，即先零羌寇鈔處也。東岱為泰山，叔孫無忌反處也。皆由郡守不加綏撫，致使反叛，其病一也。爾雅翼：鳥鼠同穴之中，渭水出焉；其鳥為餘，其鼠為鼵。鼵如人家鼠而短尾，鼦似鵽而小，黃黑色，入地三四尺，鼠在內，鳥在外。在隴西首陽縣。沙州記云：寒嶺去太陽川三十里，有鳥鼠同穴之山。將，即亮翻。〕力求猛敵，不如清平；勤明孫、吳，未若奉法。〔賢曰：言若求猛敵，不如撫以清平之政；明習兵書，不如郡守奉法，使之無反也。〕前變未遠，臣誠戚之，〔賢曰：戚，憂也。前變，謂羌反。〕是以越職盡其區區。」詔以規為中郎將，持節監關西兵討零吾等。〔監，古銜翻。〕十一月，規擊羌，破之，斬首八百級。先零諸種羌慕規威信，相勸降者十餘萬。〔降，戶江翻；下同。〕\n\n 　　五年（壬寅、一六二）\n\n 　　春，正月，壬午，南宮丙署火。\n\n 　　三月，沈氐羌寇張掖、酒泉。皇甫規發先零諸種羌，共討隴石，〔零，音憐。〕而道路隔絕，軍中大疫，死者十三四。規親入庵廬，〔庵，草屋。廬，寄舍也。毛晃曰：結草木曰庵，在野曰廬。〕巡視將士，三軍感悅。東羌遂遣使乞降，涼州復通。〔復，扶又翻；下同。〕\n\n 　　先是安定太守孫雋受取狼藉，屬國都尉李翕、督軍御史張稟多殺降，〔李翕，蓋安定屬國都尉，然志無安定屬國。以御史督軍，故曰督軍御史。先，悉薦翻。爾雅翼：狼，貪猛之獸；聚物而不整，故稱狼藉。〕涼州刺史郭閎、漢陽太守趙熹並老弱不任職，〔任，音壬。〕而皆倚恃權貴，不遵法度。規到，悉條奏其罪，或免或誅；羌人聞之，翕然反善，沈氐大豪滇昌飢恬等十餘萬口復詣規降。〔滇，音顛。復，扶又翻。〕\n\n 　　夏，四月，長沙賊起，寇桂陽、蒼梧。\n\n 　　乙丑，恭陵東闕火。〔恭陵，安帝陵。〕戊辰，虎賁掖門火。〔賁，音奔。〕五月，康陵園寢火。〔康陵，殤帝陵。〕\n\n 　　長沙、零陵賊入桂陽、蒼梧、南海，交趾刺史及蒼梧太守望風逃奔，遣御史中丞盛脩督州郡募兵討之，不能克。\n\n 　　乙亥，京师地震。\n\n 　　甲申，中藏府丞祿署火。〔百官志：中藏府，掌中幣帛金銀諸貨物。〕秋七月，己未，南宮承善闥火。\n\n 　　鳥吾羌寇漢陽，隴西、金城諸郡兵討破之。\n\n 　　艾縣賊攻長沙郡縣，〔艾縣，屬豫章郡。賢曰：故城在今洪州建昌縣。按今洪州分寧，本漢艾縣。又按宋白續通典：分寧縣本武寧縣，武寧縣本漢西安縣。西安縣，後漢建安中分海昏縣立；而建昌縣乃永元中分海昏立，在建安之前。當是時，艾縣故在，宋元嘉二年，廢海昏移建昌居焉。艾故城在建昌界，賢註是也。〕殺益陽令，眾至萬餘人；謁者馬睦督荊州刺史劉度擊之，軍敗，睦、度奔走。零陵蠻亦反。冬十月，武陵蠻反，寇江陵，南郡太守李肅奔走，主簿胡爽扣馬首諫曰：「蠻夷見郡無儆備，故敢乘間而進。〔間，古莧翻。〕明府為國大臣，連城千里，舉旗鳴鼓，應聲十萬，柰何委符守之重，而為逋逃之人乎！」肅拔刃向爽曰：「掾促去！〔掾，俞絹翻。〕太守今急，何暇此計！」爽抱馬固諫，肅遂殺爽而走。帝聞之，徵肅，棄市；度、睖減死一等；復爽門閭，〔復，方目翻，除其賦役也。〕拜家一人為郎。\n\n 　　尚書朱穆舉右校令山陽度尚為荊州刺史。〔右校令，掌右工徒，秩六百石，屬將作大匠。趙明誠金石錄有荊州刺史度尚碑云：其先出自顓頊，與楚同姓，熊缺之後。又曰：統國法度。按元和姓纂：古掌度之官，因以命氏，不言其與楚姓也。〕辛丑，以太常馮緄為車騎將軍，將兵十餘萬討武陵蠻。〔緄，古本翻。考異曰：帝紀：「三年十二月，武陵蠻寇江陵，車騎將軍馮緄討，皆降散。荊州刺史度尚討長沙蠻，平之。」此事當在今年三月，重出，誤也。〕先是，所遺將帥，宦官多陷以折耗軍資，往往抵罪，〔先，悉薦翻。拆，而設翻。〕緄願請中常侍一人監軍財費。尚書朱穆奏「緄以財自嫌，失大臣之節；」有詔勿劾。〔監，古銜翻。劾，戶概翻，又戶得翻。〕緄請前武陵太守應奉與俱，拜從事中郎。〔將軍出征，從事中郎職參謀議。〕十一月，緄軍至長沙，賊聞之，悉詣營乞降。應擊武陵蠻夷，斬首四千餘級，受降十餘萬人，荊州平定。〔降，戶江翻。〕詔書賜錢一億，固讓不受，振旅還京師，推功於應奉，薦以為司隸校尉；而上書乞骸骨，朝廷不許。\n\n 　　滇那羌寇武威、張掖、酒泉。〔滇，音顛。〕\n\n 　　太尉劉矩免，以太常楊秉為太尉。\n\n 　　皇甫規持節為將，還督鄉里，既無他私惠，而多所舉奏，又惡絕宦官，不與交通。〔惡，烏路翻。〕是中外並怨，遂共誣規貨賂群羌，令其文降，〔賢曰：謂以文簿虛降，非真心也。降，戶江翻。〕帝璽書誚讓相屬。〔屬，之欲翻。〕\n\n 　　規上書自訟曰：「四年之秋，戎醜蠢戾，〔賢曰：蠢，動也。戾，乖也。〕舊都懼駭，〔舊都，謂長安。〕朝廷四顧。臣振國威靈，羌戎稽首，〔稽，音啟。〕所省之費一億以上。以為忠臣之義不敢告勞，〔詩小雅曰：密勿從事，無罪無辜，讒口囂囂。〕故恥以片　言自及微效，然比方先事，〔賢曰：先事，謂前輩敗將也。〕庶免罪悔。前踐州界，先奏孫雋、李翕、張稟；旋師南征，又上郭閎、趙熹，陳其過惡，執據大辟。〔上，時黨翻。辟，毗亦翻。〕凡此五臣，支黨半國，其餘墨綬下至小吏，所連及者復有百餘。吏託報將之怨，〔郡守謂之郡將。復，扶又翻。將，即亮翻。〕子思復父之恥，載贄馳車，懷糧步走，交構豪門，競流謗讟，云臣私報諸羌，讎以錢貨。〔讎，是周翻，償也。〕若臣以私財，則家無擔石；〔擔，都濫翻。〕如物出於官，則文簿易考。〔易，以豉翻。〕就臣愚惑，信如言者，前世尚遺匈如以宮姬，〔謂元帝以王昭君賜呼韓邪單于也。遺，于季翻。〕鎮烏孫以公主；〔謂武帝以江都王建女細君妻烏孫王昆莫也。〕今臣但費千萬以懷叛羌，則良臣之才略，兵家之所貴，將有何罪負義違理乎！自永初以來，將出不少，〔將出，即亮翻。少，詩沼翻。〕覆軍有五，〔謂鄧騭敗於冀西，任尚敗於平襄，司馬鈞敗於丁奚城，馬賢敗於射姑山，趙沖敗於鸇陰河。〕動資巨億，有旋車完封，〔賢曰：言覆軍之將，旋師之日，多載珍寶，封印完全，便入權門，余謂此言以朝廷供軍之金幣，不發封識而輸之權門也。〕寫之權門，而名成功立，厚加爵封。今臣還本土，糾舉諸郡，絕交離親，戮辱舊故，眾謗陰害，固其宜也！」\n\n 　　帝乃徵規還，拜議郎，論功當封；而中常侍徐璜、左悺欲從求貨，數遣賓客就問功狀，〔數，所角翻。〕規終不答。璜等忿怒，陷以前事，〔前事，即誣毀之事也。〕下之於吏。官屬欲賦斂請謝，〔下，遐稼翻。斂，力贍翻。〕規誓而不聽，遂以餘寇不絕，坐繫廷尉，論輸左校。〔校，戶教翻。〕諸公及太學生張鳳等三百餘人詣闕訟之，會赦，歸家。\n\n 　　六年（癸卯、一六三）\n\n 　　春，二月，戊午，司徒种暠薨。\n\n 　　三月，戊戌，赦天下。\n\n 　　以衛尉潁川許栩為司徒。\n\n 　　夏，四月，辛亥，康陵東署火。\n\n 　　五月，鮮卑寇遼東屬國。\n\n 　　秋，七月，甲申，平陵園寢火。〔平陵，昭帝陵。〕\n\n 　　桂陽賊李研等寇郡界，武陵蠻復反；太守陳舉【章：乙十六行本「舉」作「奉」；乙十一行本同；孔本同；退齋校同；熊校同。】討平之。宦官素惡馮緄，〔復，扶又翻。惡，烏路翻。〕八月，緄坐軍還，盜賊復發免。\n\n 　　冬，十月，丙辰，上校獵廣成，遂幸函谷關、上林苑。光祿勳陳蕃上疏諫曰：「安平之時，遊畋宜有節，況今有三空之繍哉！田野空，朝廷空，倉庫空。加之兵戎未戢，四方離散，是陛下焦心毀顏，坐以待旦之時也，〔毀顏，謂面有憂色，臨于臣民之上，無以為顏也。〕豈宜揚旗曜武，騁心輿馬之觀乎！又前秋多雨，民始種麥，今失其勸種之時，而令給驅禽除路之役，非賢聖恤民之意也。」書奏，不納。\n\n 　　十一月，司空劉寵免。十二月，以衛尉周景為司空。景，榮之孫也。\n\n 　　時宦官方熾，景與太尉楊秉上言：「內外吏職，多非其人。舊典，中臣子弟，不得居位秉勢；而今枝葉賓客，〔枝葉，謂中臣族親也。〕布列職署，〔署，官舍 也。〕或年少庸人，典據守宰；上下忿患，四方愁毒。可遵用舊章，退貪殘，塞災謗。〔塞，悉則翻。〕請下司隸校尉、中二千石、城門、五營校尉、北軍中候，各 實覈所部；〔司隸校部三輔、三河、弘農。中二千石，列卿也，各率其屬。城門校尉部十二城門司馬、門候。五營校尉，屯騎、越騎、步兵、長水、射聲也，各有司 馬員吏。北軍中候，掌監五營。下，遐稼翻。〕應當斥罷，自以狀言三府，廉察有遺漏，續上。」〔言各官實覈所部，以當斥罷者言之公府，更察其遺漏者續上狀，使無有佚罰者。上，時掌翻。〕帝從之。於是秉條奏牧、守青州刺史羊亮等五十餘人，或死或免，天下莫不肅然。\n\n 　　詔徵皇甫規為度遼將軍。初，張奐坐梁冀故吏，免官禁錮，凡諸交舊，莫敢為言；唯規薦舉，前後七上，〔為，于偽翻。上，時掌翻。〕由是拜武威太守。及規為度遼，到營數月，上書薦奐，「才略兼優，宜正元帥，〔元帥，謂度遼將軍也。〕以從眾望。若猶謂愚臣宜充舉【張：「舉」作「軍」。】事者，願乞穴官，以為奐副。」朝廷從之。以奐代規為遼將軍，以規為使匈奴中郎將。〔使，疏吏翻。〕\n\n 　　西州吏民守闕為前羌校尉段熲訟冤者甚眾；會滇那等諸種羌益熾，涼州幾亡，〔滇，音顛。種，章勇翻。幾，居希翻。〕乃復以熲為護羌校尉。\n\n 　　尚書朱穆疾宦官恣橫，〔橫，戶孟翻。〕上疏曰：「按漢故事，中常侍參選士人，建武以後，乃悉用宦者。自延平以來，浸益貴盛，假貂璫之飾，處常伯之任，〔賢曰：璫以金為之，當冠前附以金蟬也。漢官儀曰：中常侍，秦官也，漢興，或用士人，銀璫左貂，光武以後，專任宦者，右貂金璫。常伯，侍中。處，昌呂翻。〕天朝政事，一更其手；〔朝，直遙翻。更，工衡翻。〕權傾海內，寵貴無極，子弟親戚，並荷榮任，〔荷，下可翻。〕放濫驕溢，莫能禁禦，窮破天下，空竭小民。愚臣以為可悉罷省，遵復往初，更選海內清淳之士明達國體者，以補 其處，即兆庶黎萌，蒙被聖化矣！」〔被，皮義翻。〕帝不納。後穆因進見，〔見，賢遍翻。〕復口陳曰：「臣聞漢家舊典，置侍中、中常侍各一人，省尚書事； 〔復，扶又翻。賢曰：省，覽也。省，悉井翻。〕黃門侍郎一人，傳發書奏；賢曰：傳，通也。〕皆用姓族。〔賢曰：引用士人用族望者。〕自和熹太后以女主稱制，不接公卿，乃以閹人為常侍，小黃門通命兩宮。自此以來，權傾人主，窮困天下，宜皆罷遣，博選耆儒宿德，與參政事。」帝怒，不應。穆伏不肯起，左右傳「出」！〔賢曰：傳聲令出。〕良久，乃趨而去。自此中官數因事，稱詔詆毀之。〔數，所角翻。〕穆素剛，不得意，居無幾，憤懣發疽卒。〔幾，居豈翻。〕\n",
    "资治通鉴第五十五卷-汉纪四十七": "　　漢紀四十七〔起閼逢執徐（甲辰），盡柔兆敦牂（丙午），凡三年。〕\n\n 　　孝桓皇帝中\n\n 　　延熹七年（甲辰、一六四）\n\n 　　春，二月，丙戌，邟鄉忠侯黃瓊薨。〔賢曰：說文云：邟，潁川縣也。漢潁川有周承休侯國，元始二年，更名曰邟，音亢。考異曰：范書：「四年，瓊免司空，至七年，卒。」袁紀：「七年，瓊以太尉薨。」范書，楊秉五年代劉矩為太尉。袁紀，此年瓊卒，秉乃為太尉。今從范書。〕將葬，四方遠近名士會者六七千人。\n\n 　　初，瓊之教授於家，徐牦從之咨訪大義，乃瓊貴，牦絕不復交。至是，牦往弔之，進酹，哀哭而去，〔牦，直利翻。復，扶又翻。酹，盧對翻。醊祭以酒沃地曰酹。〕人莫知者。諸名士推問喪宰，〔喪宰，典喪者也。〕宰曰：「先時有一書生來，衣麤薄而哭之哀，不記姓字。」眾曰：「必徐孺子也。」〔徐牦，字孺子。先，悉薦翻。衣，於既翻。〕於是選能言者陳留茅容輕騎追之，及於塗。容為沽酒市肉，牦為飲食。〔為，于偽翻；下同。〕容問國家之事，牦不答。更問稼穡之事，牦乃答之。容還，以語諸人，〔語，牛倨翻。〕或曰：「孔子云：『可與言而不與言，失人。』〔論語載孔子之言。〕然則孺子其失人乎﹖」太原郭泰曰：「不然。孺子之為人，清潔高廉，飢不可得食，塞下可得衣，〔食，讀曰坔。衣，於既翻。〕而為季偉飲酒食肉，此為已知季偉之賢故也！〔茅容，字季偉。此為，如字。〕所以不答國事者，是其智可及，其愚不可及也！」〔亦以孔子之言語諸人，蓋以甯武子況徐孺子。〕\n\n 　　泰博學，善談論。初游雒陽，時人莫識，陳留符融〔符，姓也。此符從「竹」、從「付」，非草付之「苻」。〕一見嗟異，因以介於河南尹李膺。〔古者主有儐，客有介，孔叢子曰：士無介不見。介，因也。〕膺與相見，曰：「吾見士多矣，未有如郭林宗者也。〔郭泰，字林宗。〕其聰識通朗，高雅密博，今之華夏，鮮見其儔。」〔夏，戶雅翻。鮮，息淺翻。〕遂與為友，於是名震京師。後歸鄉里，衣冠諸儒送至河上，車數千兩，〔兩，音亮。〕膺唯與泰同舟而濟，眾賓望之，以為神仙焉。〔自雒陽歸太原，渡河而西北。〕\n\n 　　泰性明知人，好獎訓士類，〔好，呼到翻。〕周遊郡國。茅容，年四十餘，耕於野，與等輩避雨樹下，眾皆夷踞相對，〔賢曰：夷，平也。說文曰：踞，蹲也。論語曰：原壤夷俟。言平坐踞傲也。〕容獨危坐愈恭，〔危坐，正襟盡前而坐。〕泰見而異之，因請寓宿。旦日，容殺雞為饌，〔饌，雛皖翻，又雛戀翻。〕泰謂為己設；容分半食母，餘半庋置，〔食，讀曰坔。毛晃曰：板為閣以藏物曰庋，舉綺翻。〕自以草蔬與客同飯。〔賢曰：草，粗也。飯，父遠翻。〕泰曰：「卿賢哉遠矣！〔既言賢哉，又言遠矣，言其賢去常人甚遠。〕郭林宗猶減三牲之具以供賓旅，〔三牲之具，謂養親之具也。孝經曰：日用三牲之養。賓旅，猶言賓客也。〕而卿如此，乃我友也。」起，對之揖，勸令從學，卒為盛德。〔卒，子恤翻。〕鉅鹿孟敏，客居太原，荷甑墮地，不顧而去。〔荷，下可翻。甑，子孕翻。譙周古史考曰：黃帝始作甑。周官考工記，甑實二蟖。註云：六斗四升曰蟖。古者陶而為甑。釋器云：辠謂之鬵，鬵，鉹也。孫炎曰：關東人謂甑為鬵，涼州人謂甑為鉹。辠，即甑字。〕泰見而問其意，對曰：「甑已破矣，視之何益！」泰以為有分決，與之言，知其德性，因勸令游學，遂知名當世。陳留申屠蟠，家貧，傭為漆工；鄢陵庾乘，少給事縣廷為門士；〔鄢陵縣，屬潁川郡。師古曰：鄢，音偃。陵德明曰：鄢，謁晚翻，又於建翻。賢曰：門士，即門卒。少，詩照翻。〕泰見而奇之，其後皆為名士。自餘或出於屠沽、卒伍，因泰獎進成名者甚眾。\n\n 　　陳國童子魏昭請於泰曰：「經師易遇，人師難遭，〔經師，謂專門名家，教授有師法者。人師，謂謹身脩行，足以範俗者。易，以豉翻。〕願在左右，供經灑掃。」〔灑，所賣翻，又山寄翻。掃，悉報翻。〕泰許之。泰嘗不佳，〔謂體中有不節適也，語曰不佳，微有疾也。〕命昭作粥，粥成，進泰，泰呵之曰：〔呵，責怒也，音虎何翻。〕「為長者作粥，不加意敬，使不可食！」以杯擲地。昭更為粥重進，泰復呵之。〔為，于偽翻。重，直龍翻。復，扶又翻。〕如此者三，昭姿容無變。泰乃曰：「吾始見子之面，而今而後，知卿心耳！」遂友而善之。\n\n 　　陳留左原，為郡學生，犯法見斥，泰遇諸路，為設酒肴以慰之。謂曰：「昔顏涿聚，梁甫之巨盜，段干木，晉國之大駔，卒為齊之忠臣，魏之名賢；〔呂氏春秋曰：顏涿聚，梁父大盜也，學於孔子。左傳，晉伐齊，戰于黎丘，齊師敗績，知伯親禽顏庚。杜預註曰：黎丘，隰也。顏庚，齊大夫顏涿聚也。又曰：晉荀瑤伐鄭，鄭請救於齊。齊師將興，陳成子設乘車、兩馬，繫五邑焉，召顏涿聚之子晉曰：「隰之役，而父死焉。今君命汝是邑，服車而朝，毋廢前勞。」呂氏春秋曰：段干木晉國之駔。說文曰：駔，會也，謂合兩家之買賣，如今之度市也。新序曰：魏文侯過段干木之閭而軾之，國人誦之曰：「吾君好正，段干木之敬；吾君好忠，段干木之隆。」秦欲攻魏，司馬唐諫曰：「段干木，賢者也，而魏禮之，天下莫不聞，毋乃不可加兵乎！」駔，子朗翻。卒，子恤翻。〕蘧瑗、顏回尚不能無過，〔論語曰：蘧伯玉使人於孔子，子問之曰：「夫子何為﹖」對曰：「夫子欲寡其過而未能也。」又語曰：「顏回好學，不貳過。」蘧，求於翻。瑗，于眷翻。〕況其餘乎！慎勿恚恨，責躬而已！」〔恚，於避翻。〕原納其言而去。或有譏泰不絕惡人者，泰曰：「人而不仁，疾之已甚，亂也。」〔賢曰：論語孔子之言也。鄭玄註云：不仁之人，當以風化之，若疾之甚，是益使為亂也。〕原後忽更懷忿結客，郤報諸生。其日，泰在學，原愧負前言，因遂罷去。後事露，眾人咸謝服焉。\n\n 　　或問范滂曰：「郭林宗何如人﹖」滂曰：「隱不違親，〔賢曰：介推之類。〕貞不絕俗，〔賢曰：柳下惠之類。〕天子不得臣，諸侯不得友，吾不知其他。」\n\n 　　泰嘗舉有道，不就，〔舉有道事，始五十卷安帝建光元年。〕同郡宋沖素服其德，以為自漢元以來，未見其匹，嘗勸之仕。〔漢元，謂漢初也。匹，儔也，等也，偶也。〕泰曰：「吾夜觀乾象，晝察人事，天之所廢，不可支也，吾將優游卒歲而已。」〔卒，子恤翻。〕然猶周旋京師，誨誘不息。〔誘，音酉。〕徐牦以書戒之曰：「大木將顛，非一繩所維，何為栖栖不遑寧處！」〔賢曰：顛，仆也，維，繫也，喻時將衰季，非一人所能救也。尹焞曰：栖栖，猶皇皇也。處，昌呂翻。〕泰感寤曰：「謹拜斯言，以為師表。」\n\n 　　濟陰黃允，以雋才知名，〔濟，子禮翻。〕泰見而謂曰：「卿高才絕人，足成偉器，年過四十，聲名著矣。然至於此際，當深自匡持，不然，將失之矣！」後司徒袁隗欲為從女求姻，〔為，于偽翻。從，才用翻。〕見允，歎曰：「得伲如是，足矣。」允聞而黜遣其妻。〔允妻夏侯氏。允黜其妻，欲伲于袁也。〕妻請大會宗親為別，因於中攘袂數允隱慝十五事而去，允以此廢於時。〔當時清議為何如哉！數，所具翻。慝，吐得翻。〕\n\n 　　初，允與漢中晉文經並恃其才智，曜名遠近，徵辟不就。託言療病京師，不通賓客，公卿大夫遣門生旦暮問疾，郎吏雜坐其門，猶不得見；三公所辟召者，輒以詢訪之，隨所臧否，〔否，音鄙。〕以為與奪。符融謂李膺曰：「二子行業無聞，〔行，下孟翻；下同。〕以豪桀自置，遂使公卿問疾，王臣坐門，融恐其小道破義，空譽違實，特宜察焉。」膺然之。二人自是名論漸衰，賓徒稍省，旬日之間，慚歎逃去，後並以罪廢棄。\n\n 　　陳留仇香，至行純嘿，〔姓譜：仇姓，宋大夫仇牧之後。行，下孟翻；下同。〕鄉黨無知者。年四十，為蒲亭長。〔蒲亭，屬陳留郡考城縣。〕民有陳元，獨與母居，母詣香告元不孝，香驚曰：「吾近日過元舍，廬落整頓，〔賢曰：落，居也，今人謂院為落。〕耕耘以時，此非惡人，當是教化未至耳。母守寡養孤，苦身投老，柰何以一日之忿，棄歷年之勤乎！且母養人遺孤，不能成濟，若死者有知，百歲之後，當何以見亡者！」母涕泣而起。香乃親到元家，為陳人倫孝行，譬以禍福之言，元感悟，卒為孝子。〔為，于偽翻。卒，子恤翻。〕考城令河內王奐署香主簿，〔考城縣，屬陳留郡；故菑縣，章帝惡其名，改曰考城。〕謂之曰：「聞在蒲亭，陳元不罰而化之，得無少鷹鸇之志邪﹖」〔鷹鸇，以鷙擊為事。左傳：見無禮者誅之，如鷹鸇之逐鳥雀也。少，詩沼翻。〕香曰：「以為鷹鸇不若鷥鳳，故不為也。」奐曰：「枳棘之林非鷥鳳所集，百里非大賢之路。」〔賢曰：時奐為縣令，故自稱百里也。〕乃以一月奉資香，〔奉，讀曰俸。〕使入太學。郭泰、符融齎刺謁之，〔書姓名以自通求見曰刺，秦、漢之間謂之謁。〕因留宿；明旦，泰起，下牀拜之曰：「君，泰之師，非泰之友也。」香學畢歸鄉里，雖在宴居，〔賢曰：宴，安也。朱子曰：宴居，閒暇無事之時。〕必正衣服，妻子事之若嚴君；妻子有過，免冠自責，妻子庭謝思過，香冠，妻子乃敢升堂，終不見其喜怒聲色之異。不應徵辟，卒於家。\n\n 　　三月，癸亥，隕石于鄠。〔鄠縣，屬扶風。鄠，音戶。〕\n\n 　　夏，五月，己丑，京師雨雹。\n\n 　　荊州刺史度尚募諸蠻夷擊艾縣城，大破之，降者數萬人。桂陽宿賊卜陽、潘鴻等逃入深山，〔宿賊，言積久為賊者。〕尚窮追數百里，破其三屯，多獲珍寶。陽、鴻黨眾猶盛，尚欲擊之，而士卒驕富，莫有鬭志。尚計緩之則不戰，逼之必逃亡，乃宣言：「卜陽、潘鴻作賊十年，習於攻守，今兵寡少，未易可進，〔易，以豉翻。〕當須諸郡所發悉至，乃并力攻之。」申令軍中恣聽射獵，〔申令者，既下令而申言之。申，重也。〕兵士喜悅，大小皆出。尚乃密使所親客潛焚其營，珍積皆盡；獵者來還，莫不泣涕。尚人人慰勞，深自咎責，〔以失火自咎責也。勞，力到翻。〕因曰：「卜陽等財寶足富數世，諸卿但不并力耳，所亡少少，〔少，詩沼翻。〕何足介意！」眾咸憤踴。尚敕令秣馬蓐食，明旦，徑赴賊屯，陽、鴻等自以深固，不復設備，〔復，扶又翻。〕吏士乘銳，遂破平之。尚出兵三年，〔延熹五年，尚刺荊州，至是三年矣。〕群寇悉定，封右鄉侯。\n\n 　　冬，十月，壬寅，帝南巡；庚申，幸章陵；戊辰，幸雲夢，臨漢水，還，幸新野。時公卿、貴戚車騎萬計，徵求費役，不可勝極。〔勝，音升。〕護駕從事桂陽胡騰上言：〔護駕從事，蓋荊州刺史所遣護車駕者也。〕「天子無外，〔春秋公羊傳曰：王者無外。〕乘輿所幸，即為京師。臣請以荊州刺史比司隸校尉，臣自同都官從事。」帝從之。自是肅然，莫敢妄干擾郡縣。〔荊州刺史得察舉所部郡縣而不可得察舉扈從之臣，若比司隸校尉，則得察舉其姦，故肅然也。〕帝在南陽，左右並通姦利，詔書多除人為郎，太尉楊秉上疏曰：「太微積星，名為郎位，〔賢曰：史記天官書曰：太微宮五帝坐後，聚二十五星蔚然，曰郎位。積，聚也。〕入奉宿衛，出牧百姓，宜割不忍之恩，以斷求欲之路。」〔斷，丁管翻。〕於是詔除乃止。\n\n 　　護羌校尉段潁擊當煎羌，破之。\n\n 　　十二月，辛丑，車駕還宮。\n\n 　　中常侍汝阳侯唐衡、武原侯徐璜皆卒。〔汝陽縣，屬汝南郡。武原縣，屬彭城國。〕\n\n 　　初，侍中寇榮，恂之曾孫也，性矜潔，少所與，〔少，詩沼翻。〕以此為權寵所疾。榮從兄子尚帝妹益陽長公主，帝又納其從孫女於後宮。〔從，才用翻。長，知兩翻。〕左右益忌之，遂共陷以罪，與宗族免歸故郡，〔寇氏本上谷昌平人。〕吏承望風旨，持之浸急。榮恐不免，詣闕自訟。未至，刺史張敬追劾榮以擅去邊，〔刺史，蓋幽州刺史也。劾，戶概翻，又戶得翻。〕有詔捕之。榮逃竄數年，會赦，不得除，積窮困，乃自亡命中上書曰：「陛下統天理物，作民父母，自生齒以上，咸蒙德澤；〔大戴禮曰：男子八月生齒，女子七月生齒。〕而臣兄弟獨以無辜，為專權之臣所見批扺，〔賢曰：說文曰：扺，側擊也。批，音片支翻。余按前書音義：批，音蒲結翻。扺，諸氏翻。〕青蠅之人所共構會，〔詩曰：營營青繩，止于樊。豈弟君子，無信讒言。青繩能污白使黑，喻佞人變亂善惡也。〕令陛下忽慈母之仁，發投杼之怒。〔事見三卷周赧王七年。〕殘諂之吏，張設機網，並驅爭先，若赴仇敵，罰及死沒，髡剔墳墓，〔謂剪伐松柏，如人之髡剔也。〕欲使嚴朝必加濫罰；〔朝，直遙翻。〕是以不敢觸突天威而自竄山林，以俟陛下發神聖之聽，啟獨覩之明，救可濟之人，援沒溺之命。不意滯怒不為春夏息，〔賢曰：春夏生長萬物，故不宜怒。為，于偽翻；下同。〕淹恚不為歲時怠，〔滯怒淹恚，言怒恚積蓄，久而不化也。恚，於避翻。〕遂馳使郵驛，布告遠近，嚴文潜剝，痛於霜雪，逐臣者窮人途，【張：「途」作「迹」。】追臣者極車軌，雖楚購仁員，〔史記：楚人伍奢為平王太子建太傅。費無極譖殺奢，奢子員字子胥奔吳，楚購之，得伍員者賜粟五萬石，爵執珪。員，音云。〕漢求季布，〔事見十卷高祖五年。〕無以過也。臣遇罰以來，三赦再贖，無驗之罪，足以蠲除；〔賢曰：無驗，謂無罪狀可案驗也。〕而陛下疾臣愈深，有司咎臣甫力，〔賢曰：甫，始也。力，甚也。〕止則見掃滅，行則為亡虜，苟生則為窮人，極死則為冤鬼，天廣而為以自覆，〔覆，敷救翻。〕地厚而無以自載，蹈陸土而有沈淪之憂，遠巖牆而有鎮壓之患。〔遠，于願翻。〕如臣犯元惡大憝，〔賢曰：憝、惡，言元惡之人，大為人之所惡也。憝，徒對翻。〕足以陳原野，備刀踞，〔賢曰：鋸，刖刑也。國語曰：刑有五，大者陳諸原野。〕陛下當班布臣之所坐，以解眾論之疑。臣思入國門，坐於肺石之上，使三槐九棘平臣之罪， 〔周禮秋官曰：左九棘，孤、卿、大夫位焉；右九棘，公、侯、伯、子、男位焉；面三槐，三公位焉。左嘉石，平罷民，右肺石，達窮民。註：肺石，赤石也。槐取 其懷來，棘取其赤心外刺。〕而閶闔九重，〔賢曰：閶闔，天門也。重，直龍翻。〕陷穽步設，舉趾觸罘罝，〔賢曰：穽，阬穽也。說文：罘，免網也；罝，亦免網也；音浮嗟。〕動行絓羅網，〔絓，古賣翻，罥也。〕無緣至萬乘之前，〔乘，繩證翻。〕永無見信之期。悲夫，久生亦復何聊！〔復，扶又翻。〕蓋忠臣殺身以解君怒，孝子殞命以寧親怨，故大舜不避塗廩、浚井之難，〔史記：舜父瞽叟，常欲殺舜，使舜塗廩，從下焚廩，舜乃以兩笠自扞而下。又使穿井，舜為匿空旁出。舜既入深，父乃下土實之，舜從旁空出去。難，乃旦翻。〕申生不辭姬氏讒邪之謗；〔左傳：驪姬嬖於晉獻公，欲殺太子申生，謂申生曰：「君夢齊姜，必速祭之。」太子祭于曲沃，歸胙于公。公田，姬寘諸宮，六日。公主，毒而獻之。公祭之地，地墳；與犬，犬斃；與小臣，小臣斃。姬泣曰：「賊由太子。」太子奔新城。或謂太子：「子辭，君必辨焉。」太子曰：「我辭，姬必有罪。」遂縊而死。〕臣敢忘斯義，不自斃以解明朝之忿哉！乞以身責，〔朝，直遙翻。塞，悉則翻。〕願陛下伹兄弟死命，〔賢曰：伹，乞也，音蓋。〕使臣一門頗有遺類，以崇陛下寬饒之惠。先死陳情，臨章泣血！」帝省章愈怒，〔先，悉薦翻。省，悉井翻。〕遂誅榮，寇氏由是衰廢。〔考異曰：袁紀置此事於延熹元年。按范書榮傳云「延熹中被罪」，榮書又云：「遇罰以來，三赦再贖」，不知榮死果在何年。按襄楷、竇武上書，皆言梁、孫、寇、鄧之誅。今置於此。〕\n\n 　　八年（乙巳、一六五）\n\n 　　春，正月，帝遣中常侍左悺之苦縣祠老子。〔賢曰：史記曰：老子者，楚苦縣厲鄉曲仁里人也，名耳，字聃，姓李，為周守藏吏。有神廟，故就祠之。苦縣，屬陳國，故城在今亳州谷陽縣。苦，音戶，又如字。〕\n\n 　　勃海王悝，素行險僻，〔悝，苦回翻。行，下孟翻。〕多僭傲不法。北軍中候陳留史弼上封事曰：「臣聞帝王之於親戚，愛雖隆必示之以威，體雖貴必禁之以度，如是，和睦之道興，骨肉之恩遂矣。竊聞勃海王悝，外聚剽輕不逞之徒，〔賢曰：剽，悍也。逞，快也。謂被侵枉不快之人也。左傳曰：率群不逞之人。余謂不逞，謂包藏禍心而不得逞者。剽，匹妙翻。〕內荒酒樂，出入無常，所與群居，皆家之棄子，朝之斥臣，〔朝，直遙翻；下同。〕必有羊勝、伍被之變。〔羊勝事見十六卷景帝中二年。伍被事見十九卷武帝元年。〕州司不敢彈糾，〔州司，謂州刺史之屬。〕傅相不能匡輔，陛下隆於友于，〔書曰：惟孝友于兄弟。〕不忍遏絕，恐遂滋蔓，〔滋，長也。蔓，延也。左傳曰：無使滋蔓，蔓難圖也。〕為害彌大。乞露臣奏，宣示百僚，平處其法。〔處，昌呂翻。〕法決罪定，乃下不忍之詔；臣下固執，然後少有所許：「少，詩沼翻。〕如是，則聖朝無傷親之譏，勃海有享國之慶；不然，懼大獄將興矣。」上不聽。悝果謀為不道，〔帝紀曰：悝謀反。〕有司請廢之，詔貶為癭陶王，食一縣。〔賢曰：癭陶縣，屬鉅慶郡，故城在今趙州癭陶縣西南。癭，於郢翻。〕\n\n 　　丙申晦，日有食之。詔公、卿、校尉舉賢良方正。〔校，戶教翻。〕\n\n 　　千秋万岁殿火。\n\n 　　中常侍侯覽兄【張：「兄」作「弟」。】參為益 州刺史，殘暴貪婪，〔婪，盧含翻。〕累臧億計。太尉楊秉奏檻車徵參，參於道自殺，閱其車重三百餘兩，皆金銀錦帛。〔重，直用翻。〕秉因奏曰：「臣案舊典， 宦者本在給使省闥，司昏守夜；而今猥受過寵，執政操權，〔操，七刀翻。〕附會者因公褒舉，違忤者求事中傷，〔忤，五故翻。中，戶仲翻。〕居法王公，富擬國 家，飲食極肴膳，僕妾盈紈素。中常侍侯覽弟參，貪殘元惡，自取禍滅；覽顧知釁重，必有自疑之意，臣愚以為不宜復見親近。〔復，扶又翻。近，其靳翻。〕昔懿公刑邴遅之父，奪閻職之妻，而使二人參乘，卒有竹中之難。〔左氏傳：齊懿公之為公子也，與邴遅之父爭田，弗勝。及即位，乃掘而刖之，而使遅僕；納閻職之妻，而使職參乘。公游于申池，二人浴于池，遅以鞭 抶職，職怒，遅曰：「人奪汝妻而不怒，一抶汝，庸何傷！」職曰：「與刖其父而不能病者何如！」乃謀弒公，納諸竹中。遅，音丙，又彼病翻。「遅」，左傳作 「歜」，昌欲翻。卒，子恤翻。難，乃旦翻。〕覽其急屏斥，投畀有虎，〔畀，與也。詩曰：取彼讒人，投畀豺虎。屏，必郢翻。〕若斯之人，非恩所宥，請免官送歸本郡。」書奏，尚書召對秉掾屬，詰之曰：〔賢曰：召秉掾屬問之。詰，去吉翻。〕「設官分職，各有司存。三公統外，御史察內；今越奏近官，經典、漢制，何所依據﹖其開公具對！」秉使對曰：「春秋傳曰：『除加之惡，唯力是視。』〔左傳載寺人披之言。此經典也。〕鄧通懈慢，申屠嘉召通詰責，文帝從而請之。〔事見十五卷文帝後二年。此漢制也。〕漢世故事，三公之職，無所不統。」尚書不能詰，帝不得已，道免覽官。司隸校尉韓縯因奏左悺罪惡，及其兄太僕南鄉侯請託州郡，聚斂為姦，〔斂，力贍翻。〕賓客放縱，侵犯吏民。悺、稱皆自殺。縯又奏中常侍具瑗兄沛相恭臧罪，徵詣廷尉。瑗詣獄謝，上還東武侯印綬，〔東武城，屬清河郡。據宦者傳，瑗封東武陽侯。東武陽，屬東郡。上，時掌翻。〕詔貶為都鄉侯。超及璜、衡襲封者，並降為鄉侯，〔考異曰：楊秉傳：「南巡之明年，秉劾侯覽」，則是在此年矣。宦者傳：「韓縯奏具瑗，瑗坐奪國為鄉侯」，與秉傳所云削瑗國共是一事明矣。而袁紀載在去年春，與范不同。今從范書。〕子弟分封者，悉奪爵土。劉普等貶為關內侯，尹勳等亦皆奪爵。\n\n 　　帝多內寵，宮女至五六千人，及驅役從使復兼倍於此，〔驅役者，嬖倖挾勢驅掠良人，以無掖庭私役者也。從使者，趨勢附力，樂從而為之使者也。復，扶又翻。〕而鄧后恃尊驕忌，與帝所幸郭貴人更相譖訴。〔更，工衡翻。〕癸亥，廢皇后鄧氏，送暴室，以憂死。〔漢官儀曰：暴室，在掖庭內，丞一人，主宮中婦人疾病者；其皇后、貴人有罪者，亦就此室。〕河南尹鄧萬世、虎賁中郎將鄧會皆下獄誅。〔下，遐稼翻。〕\n\n 　　護羌校尉段熲擊罕【張：「罕」作「勒」。】姐羌，破之。〔姐，且也翻，又紫。〕\n\n 　　三月，辛巳，赦天下。\n\n 　　宛陵大姓羊元群罷北海郡，〔宛陵縣，屬河南尹。〕臧污狼籍；郡舍溷軒有奇巧，〔賢曰：溷軒，廁屋。〕亦載之以歸。河南尹李膺表按其罪；元群行賂宦官，膺竟反坐。〔反坐，按其罪而不得行，反自而罪。〕單超弟遷為山陽太守，以罪繫獄，廷尉馮緄考致其死；〔考鞠而致其死罪也。緄，古本翻。〕中官相黨，共飛章誣緄以罪。中常侍蘇康、管霸，固天下良田美葉，〔固，障固也。〕州郡不敢詰，大司農劉祐移書所在，依科品沒入之；帝大怒，與膺、緄俱輸作左校。\n\n 　　夏，四月，甲寅，安陵園寢火。〔安陵，惠帝陵也。〕\n\n 　　五月，丙戌，太尉楊秉薨。秉為人，清白寡欲，嘗稱「我有三不惑：酒、色、財也。」\n\n 　　秉既沒，所舉賢良廣陵劉瑜乃至京師上書言：「中官不當比肩裂土，競立胤嗣，繼體傳爵。〔順帝陽嘉四年，著令聽中官以養子襲爵。〕又，嬖女允積，穴食空宮，〔無事而食，謂之穴食。穴，而隴翻。〕傷生費國。又，第舍增多，窮極奇巧，掘山攻石，促以嚴刑。州郡官府，各自考事，姦情賕賂，皆為吏餌。民愁鬱結，起入賊黨，官輒興兵誅討其罪，貧困之民，或有賣其首級以要酬賞，〔要，一遙翻。〕父兄相代殘身，妻孥相視分裂。又，陛下好微行近習之家，〔好，呼到翻。〕私幸宦者之舍，賓客市買，熏灼道路，因此暴縱，無所不容。惟陛下開廣諫道，〔諫道，謂言路也。〕博觀前古，遠佞邪之人，〔遠，于願翻。〕放鄭、衛之聲，則政致和平，德感祥風矣。」〔孝經援神契曰：德至八方，則祥風至。〕詔特召瑜問災咎之徵。執政者欲令瑜依違其辭，乃更策以他事，瑜復悉心對八千餘言，有切於前。〔復，扶又翻；下同。〕拜為議郎。\n\n 　　荊州兵朱蓋等叛，與桂陽賊胡蘭等復攻桂陽，太守任胤棄城走，〔任，音壬。〕賊眾遂至數萬。轉攻零陵，太守下邳陳球固守拒之。零陵下溼，編木為城，〔零陵郡，武帝置。宋白曰：郡古理在今全州清湘縣南七十八里，古城存焉。〕郡中惶恐。掾史白球遣家避難，〔難，乃旦翻。〕球怒曰：「太守分國虎符，受任一邦，豈顧妻孥而沮國威乎！〔孥，音奴。沮，在呂翻。〕復言者斬！」乃弦大木為弓，羽矛為矢，引機發之，多所殺傷。〔此則今划車弩之類。〕賊激流灌城，球輒於內因地勢，反決水淹賊，相拒十餘日不能下。時度尚徵還京師，詔以尚為中郎將，率步騎二萬餘人救球，發諸郡兵并勢討擊，大破之，斬蘭等首三千餘級，復以尚為荊州刺史。蒼梧太守張敘為賊所執，及任胤皆徵棄市。胡蘭餘黨南走蒼梧，交趾刺史張磐擊破之，賊復還入荊州界。度尚懼為已負，〔負，罪負也，懼以不能盡滅群賊為罪。〕乃偽上言蒼梧賊入荊州界，於是徵磐下廷尉。〔上，時掌翻。下，遐稼翻。〕辭狀未正，會赦見原，磐不肯出獄，戶更牢持械節。〔竹約為節。械節，亦械之刻約處也。考異曰：按張磐會赦得原。檢帝紀，此後未有赦，不知會何赦也﹖六年三月赦，前此二年；永康元年六月赦，後此二年。今從帝紀。〕獄吏謂磐曰：「天恩曠然，而君不出，可乎﹖」磐曰：「磐備位方伯，〔古者，八州八伯。漢州刺史，古方伯之任也。〕為尚所枉，受罪牢獄。夫事有虛實，法有是非，磐實不辜，赦無所除；如忍以苟免，永受侵辱之恥，生為惡吏，死為敝鬼。乞傳尚詣廷尉，〔以傳車召致廷尉也。傳，株戀翻，又直戀翻。〕面對曲直，足明真偽。尚不徵者，磐埋骨牢檻，終不虛出，望塵受枉！」廷尉以其狀上，〔上，時掌翻。〕詔書徵尚，到廷尉，辭窮，受罪，以先有功得原。\n\n 　　閏月，甲午，南宮朔平署火。〔此朔平司馬署也。百官志：朔平司馬，主北宮北門。〕\n\n 　　秋，七月，以太中大夫陳蕃為太尉。蕃讓於太常胡廣、議郎王暢、弛刑徒李膺，帝不許。\n\n 　　段潁擊破西羌，進兵窮追，展轉山谷間，自春及秋，無日不戰，虜遂敗散，凡斬首二萬三千級，獲生口數萬人，降者萬餘落。〔降，戶江翻。〕封熲都鄉侯。\n\n 　　暢，龔之子也；〔王龔事安帝為公。〕嘗為南陽太守，疾其多貴戚豪族，下車，奮厲威猛，大姓有犯，或使吏發屋伐樹，堙井夷緖。〔破其家業也。〕功曹張敞奏記諫曰：「文翁、召父、卓茂之徒，〔召，讀曰邵。〕皆以溫厚為政，流聞後世。發屋伐樹，將為嚴烈，雖欲懲惡，難以聞遠。〔聞，音問。〕郡為舊都，侯甸之國，〔古者天木之制，規方千里，以為甸服；又其外五百里，為侯服。光武起於南陽，其後謂之南都，又於雒陽在侯甸之內，故云然。〕園廟出於章陵，三后生自新野，〔賢曰：南頓君以上四廟在章陵，光烈皇后、和帝陰后、鄧后並新野人。〕自中興以來，功臣將相，繼世而隆。愚以為懇懇用刑，不如行恩；孳孳求姦，〔孳孳，猶汲汲也。〕未若禮賢。舜舉皋陶，論語載子夏之言。陶，音遙。〕化人在德，不在用刑。」暢深納其言，更崇寬政，教化大行。\n\n 　　八月，戊辰，初令郡國有田者畝斂稅錢。〔賢曰：畝十錢也。余據宦者傳：張讓等說靈帝斂天下田，畝稅十錢，非此時事也，蓋漢田租三十稅一，而計畝斂錢，則自此始。〕\n\n 　　九月，丁未，京師地震。\n\n 　　冬，十月，司空周景免；以太常劉茂為司空。茂，愷之子也。〔劉愷以讓國重於時，位至公。〕\n\n 　　郎中竇武，融之玄孫也，有女為貴人。采女田聖有寵於帝，帝將立之為后。司隸校尉應奉上書曰：「母后之重，興廢所因；漢立飛燕，胤祀泯絕。〔事見三十三卷哀帝建平元年。〕宜思關雎之所求，〔關雎樂得淑女以配君子。〕遠五禁之所忌。」〔韓詩外傳曰：婦人有五不娶：喪婦之女不娶，為其不受命也；世有惡疾不娶，棄於天也；世有刑人不娶，棄於人也；亂家女不娶，類不正也；逆家女不娶，廢人倫也。遠，于願翻。〕太尉陳蕃亦以田氏卑微，竇族良家，爭之甚固。帝不得已，辛巳，立竇貴人為皇后，拜武為特進、城門校尉，封槐里侯。\n\n 　　十一月，壬子，黃門北寺火。\n\n 　　陳蕃數言李膺、馮緄、劉祐之枉，〔數，所角翻；下同。〕請加原宥，升之爵任，言及反覆，誠辭懇切，以至流涕；帝不聽。應奉上疏曰：「夫忠賢武將，國之心膂。〔將，即亮翻。〕竊見左校弛刑徒馮緄、劉祐、李膺等，誅舉邪臣，肆之以法；〔賢曰：肆，陳也。〕陛下既不聽察，而猥受譖訴，遂令忠臣同愆元惡，自春迄冬，不蒙降恕，遐邇觀聽，為之歎息。〔為，于偽翻。〕夫立政之要，記功忘失；是以武帝捨【張：「捨」作「拔」。】安國於徒中，〔賢曰：景帝時，韓安國為梁大夫，坐法抵罪；後梁內史缺，起徒中為二千石。此言武帝，誤也。〕宣帝徵張敞於亡命。〔事見二十七卷宣帝甘露元年。〕緄前討蠻荊，均吉甫之功；〔詩曰：顯允方叔，征伐玁狁，蠻荊來威。鄭玄註云：方叔先與吉甫征伐玁狁，今特征伐蠻荊，皆使來服宣王之威。緄以順帝時討武陵、長沙蠻夷有功，故以吉甫比之。〕祐數臨督司，有不吐茹之節；〔賢曰：謂祐奏梁冀弟旻，又為司隸校尉，權豪畏之也。詩曰：柔亦不茹，剛亦不吐。數，所角翻。〕膺著威幽、并，遣愛度遼。〔膺為漁陽太守，為烏桓校時，皆幽部也，度遼將軍，則屯并部，是其著威、遺愛之地。〕今三垂蠢動，王旅未振，乞原膺等，以備不虞。」書奏，乃悉免其刑。久之，李膺復拜司隸校尉。〔復，扶又翻；下同。〕時小黃門張襄弟朔為野王令，貪殘無道，畏膺威嚴，逃還京師，〔野王縣屬河內郡，而河內郡屬司部，畏膺察舉其罪，故逃還京師也。〕匿於兄家合柱中。〔合木為柱，安足以容人。合柱，謂兩柱相直，兩屋相合處也。〕膺知其狀，率吏卒破柱取朔，付雒陽獄，受辭畢，即殺之。讓訴冤於帝，帝召膺，詰以不先請便加誅之意。對曰：「昔仲尼為魯司寇，七日而誅少正卯。今臣到官已積一句，私懼以稽留為愆，不意獲速疾之罪。誠自知釁責，死不旋踵，特乞留五日，潜珍元惡，退就鼎鑊，始生之願也。」帝無復言，顧謂讓曰：「此汝弟之罪，司隸何愆！」乃遣出。自此諸黃門、常侍皆鞠躬屏氣，〔屏，必郢翻。〕休沐不敢出宮省。帝怪問其故，並叩頭泣曰：「畏李校尉。」時朝廷日亂，綱紀頹阤，【章：乙十一行本「阤」作「弛」。阤，丈爾翻，壞也。】而膺獨持風裁，〔賢曰：裁，音才代翻。〕以聲名自高，士有被其容接者，名為登龍門云。〔賢曰：以魚為喻也。龍門，河水所下之口，在今絳州龍門縣。辛氏三秦記曰：河津，一名龍門，水險不通，魚狍之屬莫能上，江海大魚數千，薄集龍門下，不得上，上則為龍。被，皮義翻。〕\n\n 　　徵東海相劉寬為尚書令。寬，崎之子也，〔劉崎事順帝，為司徒。崎丘宜翻。〕歷典三郡，〔賢曰：東海王彊曾孫臻之相也。按寬傳云：是年自東海相徵為尚書令，遷南陽太守，典歷三郡。〕溫仁多恕，雖在倉卒，〔卒，讀曰猝。〕未嘗疾言遽色。吏民有過，但用蒲鞭罰之，〔古者鞭用生皮為之。〕示辱而已，終不加苦。每見父老，慰以農里之言，少年，勉以孝悌之訓，人皆悅而化之。\n\n 　　九年（丙午、一六六）\n\n 　　春，正月，辛卯朔，日有食之。詔公卿、郡國舉至孝。太常趙典所舉荀爽對策曰：「昔者聖人建天地之中而謂之禮，眾禮之中，氏禮為首。陽性純而能施，陰體順而能化，以禮濟樂，節宣其氣，〔爽言正指帝多內寵也。左傳：晉侯有疾，醫和視之，曰：「疾不可為也！是謂疾如蠱，非鬼非食，惑以喪志。」公曰：「女不可近乎﹖」對曰：「節之。先王之樂，所以節百事也。天有六氣，過則為災，於是乎節宣其氣也。」施，式智翻。〕故能豐子孫之祥，致老壽之福。及三代之季，淫而無節，陽竭於上，陰隔於下，故周公之戒曰：『時亦罔或克壽。』〔尚書無逸之辭。〕傳曰：『鋳趾適屨，孰云其愚，何與斯人，追欲喪軀。』誠可痛也。〔賢曰：適，猶從也，言喪身之愚，甚於鋳趾也。喪，息浪翻。〕臣竊聞從宮采女五六千人，從官、侍使復在其外，〔從，才用翻。從官，謂後宮有爵秩而常從者。侍使，則侍后妃、貴人左右而給使令，未有爵秩者也。復，扶又翻；下同。〕空賦不辜之民，以供無用之女，百姓窮困於外，陰陽隔塞于內，〔塞，悉則翻。〕故感動和氣，災異屢臻。臣愚以為諸未幸御者，一皆遣出，使成妃合，〔妃，讀曰配。〕此誠國家之大福也。」詔拜郎中。\n\n 　　司隸、豫州饑，死者什四五，至有滅戶者。〔戶，謂著戶籍於官者也。滅戶，則無老無弱，皆死於饑，無復遺種也。〕\n\n 　　詔徵張奐為大司農，復以皇甫規代為度遼將軍。規自以為連在位，欲求退避，數上病，不見聽。〔數，所角翻。上，時掌翻。〕會友人喪至，規越界迎之，因令客密告并州刺史胡芳，言規擅遠軍營，〔遠，于願翻。〕當急舉奏。芳曰：「威明欲避第仕塗，〔度遼將軍屯西河界，并州刺史所部也。皇甫規，字威明。賢曰：言欲歸第，避仕宦之途也。〕故激發我耳。吾當為朝廷愛才，〔為，于偽翻。〕何能申此子計邪！」遂無所問。\n\n 　　夏，四月，濟陰、東郡、濟北、平原河水清。〔濟，子禮翻。〕\n\n 　　司徒許栩免；五月，以太常廣為司徒。\n\n 　　庚午，上親祠老子於渥龍宮，以文罽為壇飾，〔罽，居例翻。西夷織毛為布曰罽。〕淳金釦器，〔釦，去厚翻。說文：金飾器口。〕設華蓋之坐，用郊天樂。〔史言其非禮。坐，徂臥翻。〕\n\n 　　鮮卑聞張奐去，招結南匈奴及烏桓同叛。六月，南匈奴、烏桓、鮮卑數道入塞，寇掠緣邊九郡。秋七月，鮮卑復入塞，誘引東羌與共盟詛。〔詛，莊助翻。〕於是上郡沈氐、安定先零諸種〔種，章勇翻。〕共寇武威、張掖，緣邊大被其毒。〔被，皮義翻。〕詔復以張奐為護匈奴中郎將，以九卿秩〔護匈奴中郎將，秩比二千石。九卿，秩中二千石。〕督幽、并、涼三州及度遼、烏桓二營，〔度遼將軍及護烏桓校尉營也。〕兼察刺史、二千石能否。\n\n 　　初，帝為蠡吾侯，受學於甘陵周福，及即位，擢福為尚書。時同郡河南尹房植有名當朝，〔朝，直遙翻。〕鄉人為之謠曰：「天下規矩，房伯武；因師獲印，周仲進。」〔房植字伯武。周福，字仲進。〕二家賓客，互相譏揣，〔揣，初委翻。揣，度也，量也；度量其輕重長短而為譏議也。〕遂各樹朋徒，漸成尤隙。由是甘陵有南北部，黨人之議自此始矣。\n\n 　　汝南太守宗資以范滂為功曹，南陽太守成軅以岑晊為功曹，〔軅，即刃翻。晊，音質。〕皆委心聽任，使之褒善糾違，肅清朝府。〔朝，郡朝也。公卿牧守所居皆曰府。朝，直遙翻。〕滂尤剛勁，疾惡如讎。滂甥李頌，素無行，中常侍唐衡【張：「衡」作「險」。】以屬資，〔行，下孟翻。屬，之欲翻。〕資用為吏；滂寢而不召。資遷怒，捶書佐朱零，〔百官志：郡閣下及諸曹各有書佐，幹主文書。〕零仰曰：「范滂清裁，〔賢曰：裁，音才代翻。裁，制也；言其清而有制也。〕今日寧受笞而死，滂不可違。」資乃止。郡中中人以下，莫不怨之。於是二郡為謠曰：「汝南太守范孟博，南陽宗資主畫諾；〔孟博，范滂字也。諾者，隨言而應，無所違也。畫諾，猶畫可也。〕南陽太守岑公孝，弘農成軅但坐嘯。」〔公孝，岑晊字也。嘯，吟也，言但坐而吟嘯，於郡事無所豫也。〕\n\n 　　太學諸生三萬餘人，郭泰及潁川賈彪為其冠，〔冠，古玩翻。〕與李膺、陳蕃、王暢更相褒重。〔更，工衡翻。〕學中語曰：「天下模楷，李元禮；不畏強禦，陳仲舉；天下俊秀，王叔茂。」〔李膺，字元禮，陳蕃，字仲舉，王暢，字叔茂。〕於是中外承風，競以臧否相尚，〔否，音鄙。〕自公卿以下，莫不畏其貶議，屣履到門。〔屣履者，履不躡跟也。〕\n\n 　　宛有富賈張汎者，〔宛，於元翻。賈，音古。考異曰：陳蕃傳作「張汜」，謝承書作「張子禁」，今從岑晊傳。〕與後宮有親，又善雕鏤玩好之物，頗以賂遺中官，以此得顯位，用勢縱橫。〔鏤，郎豆翻。好，呼到翻。遺，于季翻。橫，戶孟翻。〕岑晊與賊曹史張牧〔賊曹，主盜賊事。〕勸成軅收捕汎等；既而遇赦，軅竟誅之，并收其宗族賓客，殺二百餘人，後乃奏聞。小黃門晉陽趙津，貪暴放恣，為一縣巨患。太原太守原劉昼〔丁度集韻：昼，職日翻。〕使郡吏王允討捕，亦於赦後殺之。於是中常侍侯覽使張汎妻上書訟冤，宦者因緣譖訴軅、昼。帝大怒，徵軅、昼，皆下獄。〔下，遐稼翻。〕有司承旨，奏軅、昼罪當棄市。\n\n 　　山陽太守翟超〔翟，萇伯翻。〕以郡人張儉為東 部督郵。侯覽家在防東，〔百官志：郡有五部督郵，監屬縣。郡國志：防東縣，屬山陽郡。賢曰：故城在今兗州金鄉縣南。〕殘暴百姓；覽喪母還家，〔喪，息浪 翻。〕大起塋冢。〔塋，音營。〕儉舉奏覽罪，而覽伺候遮鋳，〔鋳，昨結翻。後乃作截。〕章竟不上。〔上，時掌翻。〕儉，遂破覽冢宅，藉沒資財，具奏其狀， 復不得御。〔復，扶又翻。御，進也，謂其奏不得進也。考異曰：袁紀：「儉行部下平陵，逢覽母。儉按劍怒曰：『何等女子干督郵，此非賊邪！』使吏卒收覽母， 殺之，追擒覽家屬、賓客，死者百餘人，皆僵尸道路，伐其園宅，井堙木刊，雞犬器物，悉無（餘）類。」苑康傳亦云：「覽喪母還家。」陳蕃傳云：「翟超沒入侯覽財產、坐髡鉗。」皆不云儉殺其母。若果殺之，則苑康不止徙日南也。侯覽傳又云：「建寧二年喪母」，蓋以誅黨人在其年，致此誤耳。〕徐璜兄子宣為下邳令，暴虐尤甚。嘗求故汝南太守李暠女不能得，〔暠，古老翻。〕遂將吏卒至暠家，載其女歸，戲射殺之。〔將，即亮翻。射，而亦翻。〕東海相汝南黃浮聞之，收宣家屬，無少長，悉考之。〔少，詩照翻。長，知兩翻。〕掾史以下固爭，浮曰：「徐宣國賊，今日殺之，明日坐死，足以暝目矣！」即案宣罪棄市，暴其尸。〔暴，步木翻。〕於是宦官訴冤於帝，帝大怒，超、浮並坐髡鉗，輸作左校。〔校，戶教翻。〕\n\n 　　太尉陳蕃、司空劉茂共諫，請軅、昼、超、浮等罪；〔考異曰：陳蕃傳又有司徒劉矩，按時胡廣為司徒，非矩也。〕帝不悅。有司劾奏之，茂不敢復言。〔劾，戶概翻，又戶得翻。復，扶又翻；下同。〕蕃乃獨上疏曰：「今寇賊在外，四支之疾；內政不理，心腹之患。臣寢不能寐，食不能飽，實憂左右日親，忠言日疏，內患漸積，外難方深。〔難，乃旦翻。〕陛下超從列侯，繼承天位，〔賢曰：言帝以蠡吾侯即位。〕小家畜產百萬之資，子孫尚恥愧失其先業，況乃產兼天下，受之先帝，而欲懈怠以自輕忽乎！誠不愛己，不當念先帝得之勤苦邪！前梁氏五侯，毒偏海內，天啟聖意，收而戮之。〔賢曰：五侯，謂胤、讓、淑、忠、戟，與冀同時誅，事見冀傳。〕天下之議，冀當小平；明鑒未遠，覆車如昨而近習之權，復相扇結。小黃門趙津、大猾張汎等，肆行貪虐，姦媚左右。前太原太守劉昼、南陽太守成軅糾而戮之，雖言赦後不當誅殺，原其誠心，在乎去惡，〔去，羌呂翻。〕至於陛下，有何悁悁！〔說文曰：悁悁，恚忿也。悁，縈年翻。〕而小人道長，熒惑聖聽，遂使一威為之發怒，〔長，知兩翻。為，于偽翻。〕必加刑譴，已為過甚，況乃重罰令伏歐刀乎！又，前山陽太守翟超、東海相黃浮，奉公不橈，疾惡如讎，超沒侯覽財物，浮誅徐宣之罪，並蒙刑坐，不逢赦恕。覽之從橫，〔從，子用翻。橫，戶孟翻。〕沒財已幸；宣犯釁過，死有餘辜。昔丞相申屠嘉召責鄧通，雒陽令董宣折辱公主，而文帝從而請之，光武加以重賞，〔申屠嘉事見十四卷文帝後二年，董宣事見四十三卷光武建武十九年。〕未聞二臣有專命之誅。而今左右群豎，惡傷黨類，〔惡，烏路翻。〕妄相交構，致此刑譴，聞臣是言，當復庁訴。陛下深宜割塞近習與政之源，〔庁，與啼同。塞，悉則翻。與，讀曰豫。〕引納尚書朝省之士，〔朝，直遙翻。〕節練清高，斥黜佞邪。如是天和於上，地洽於下，休禎符瑞，豈遠乎哉！」帝不納。宦官由此疾蕃彌甚，選舉奏議，輒以中詔譴欲，長史以下多至抵罪，猶以蕃名臣，不敢加害。\n\n 　　平原襄楷詣闕上疏曰：「臣聞皇天下言，以文象設教。臣竊見太微，天廷五帝之坐，而金、火罰星揚光其中，〔天文志：太微，天子庭也，五帝之坐也。賢曰：太白，金也；熒惑，火也。天文志曰：逆夏令，傷火氣，罰見熒惑；逆秋令，傷金氣，罰見太白；故金火並為罰星也。坐，徂臥翻。〕於占，天子凶；又俱入房、心，〔天文志：房四星為明堂，天子布政之宮也。心三星，天王正位也：中星曰明堂，天子位焉；前星為太子，後星為庶子。〕法無繼嗣。前年冬大寒，殺鳥獸，害魚狍，城傍竹柏之葉有傷枯者。〔續漢志曰：延熹七年，雒陽城旁竹柏葉有傷枯者。考異曰：帝紀此年十二月書「雒城傍竹柏枯傷」，誤也。〕臣聞於師曰：『柏傷竹枯，不出二年，天子當之。』今自春夏以來，連有霜雹及大雨雷電，臣作威作福，刑罰急刻之所感也。太原太守劉昼，南陽太守成軅，志除姦邪，其所誅翦，皆合人望。而陛下受閹豎之譖，乃遠加考逮。三公上書乞哀昼等，不見採察而嚴被譴讓，憂國之臣，將遂杜口矣。臣聞殺無罪，誅賢者，禍及三世。〔黃石公三略曰：傷賢者，殃及三世。蔽賢者，身當其害。達賢者，福流子孫。疾賢者，名不全。〕自陛下即位以來，頻行誅罰，梁、寇、孫、鄧並見族滅，〔賢曰：梁冀、寇榮、孫壽、鄧萬世等也。〕其從坐者又非其數。李雲上書，明主所不當諱；杜眾乞死，諒以感悟聖朝；會無赦宥而并被殘戮，天下之人咸知其冤，〔事見上卷二年。被，皮義翻。〕漢興以來，未有拒諫誅賢，用刑太深如今者也！昔文王一妻誕致十子；〔史記：太姒，文王正妃也，其長子伯邑考，次武王發，次管叔鮮，次周公旦，次蔡叔度，次曹叔振鐸，次成叔武，次霍叔處，次康叔封，次聘季載，同母兄弟十人。〕今宮女數千，未聞慶育，宜脩德省刑以廣螽斯之祚。〔螽斯，言后妃不勡忌，子孫眾多也。〕按春秋以來，及古帝王，未有河清。臣以為河者，諸侯位也。〔孝經援神契曰：五嶽視三公，四瀆視諸侯。〕清者，屬陽：濁者，屬陰。河當濁而反清者，陰欲為陽，諸侯欲為帝也。京房易傳曰：『河水清，天下平。』今天垂異，地吐妖，人癘疫，三者並時而有河清，猶春秋麟不當見而見，孔子書之以為異也。〔公羊傳：西狩獲麟，有以告者，孔子曰：「孰為來哉，孰為來哉！」蓋以為異也。見，賢遍翻。〕願賜清閒，極盡所言。」書奏，不省。〔閒，讀曰閑。省，悉井翻。〕\n\n 　　十餘日，復上書曰：「臣聞殷紂好色，妲己是出；〔好，呼到翻；下同。〕殷紂冒色，有蘇氏以妲己女之。妲，當割翻。〕葉公好龍，真龍游廷。〔葉公子高好龍，天龍聞而降之，窺頭於牖。〕今黃門、常侍，天刑之人，〔謂已受熏腐之刑，得罪於天者也。〕陛下愛待，兼倍常寵，係【張：「係」作「繼」。】嗣未兆，豈不為此！〔為，于偽翻。〕又聞宮中立黃、老、浮屠之祠，〔賢曰：浮屠，即佛陀，聲之轉耳，謂佛也。〕此道清虛，貴尚無為，好生惡殺，省慾去奢。〔惡，烏路翻。去，羌呂翻。〕今陛下耆欲不去，〔耆，讀曰嗜。〕殺罰過理，既乖其道，豈獲其祚哉！浮屠不三宿桑下，不欲久生恩愛，精之至也；〔賢曰：言浮屠之人，寄桑下者，不經三宿，便即移去，示無愛戀之心也。〕其守一如此，乃能成道。今陛下淫女豔婦，極天下之麗，甘肥飲美，單天下之味，〔單，與殫同。〕柰何欲如黃、老乎！」書上，即召入，詔尚書問狀。楷言：「古者本無宦臣，武帝末數游後宮，始置之耳。」〔數，所角翻。〕尚書承旨，〔承旨，謂承宦官風指也。〕奏：「楷不正辭理，而違背經藝，假借星宿，〔背，蒲妹翻。宿，音秀。〕造合私意，〔合，音閤，牽合也。〕誣上罔事，請下司隸正楷罪法，〔下，遐稼翻。〕收送雒陽獄。」帝以楷言雖激切，然皆天下文恆象之數，故不誅；猶司寇論刑。〔司寇二歲刑也。〕自永平以來，臣民雖有習浮屠術者，而天子未之好；至帝，始篤好之，〔好，呼到翻。〕常躬自禱祠，由是其法浸盛，故楷言及之。\n\n 　　符節令汝南蔡衍、〔百官志：符節令，秩六百石，為符節臺率，主符節事，屬少府。〕議郎劉瑜表救成軅、劉昼，言甚切厲，亦坐免官。軅、昼竟死獄中。軅、昼素剛直，有經術，知名當時，故天下惜之。岑晊、張牧逃竄獲免。\n\n 　　晊之亡也，親友競匿之；賈彪獨閉門不納，時人望之。〔賢曰：望，怨也；余謂望，責望也。〕彪曰：「傳言『相時而動，無累後人。』〔左傳之文。相，息亮翻。累，力瑞翻。〕公孝以要君致釁，〔要，一遙翻。〕自遺其咎，〔遣，于季翻。〕吾已不能奮戈相待，反可容隱之乎！」於是咸服其裁正。彪嘗為新息長，〔新息縣，屬汝南郡。賢曰：今豫州縣。長，知兩翻。〕小民困貧，多不養子；彪嚴為其制，與殺人同罪。城南有盜劫害人者，北有婦人殺子者，彪出按驗，掾吏欲引南；〔引南者，引車南行者。〕彪怒曰：「彪寇害人，此則常理；母子相殘，逆天違道！」遂驅車北行，按致其罪。城南賊聞之，亦面縛自首。〔首，式救翻。〕數年間，人養子者以千數。曰：「此賈父所生也。」皆名之為賈。\n\n 　　河南【章：乙十六行本「南」作「內」；乙十一行本同；孔本同；張校同。】張成，善風角，〔賢曰：風角，謂候四方四隅之風，以占吉凶也。〕推占當赦，教子殺人。司隸李膺督促收捕，既而逢宥獲免；膺愈懷憤疾，竟按殺之。〔考異曰：黨錮傳云「膺為河南尹」，按膺此事非作尹時也。〕成素以方伎交通宦官，〔伎，渠綺翻。〕帝亦頗訊其占；〔訊，問也。〕宦官教成弟子牢脩上書，告「膺等養太學游士，交結諸郡生徒，更相驅馳，共為部黨，誹乩朝廷，〔更，工衡翻。說文曰：誹，謗也。蒼頡篇：誹，非也。〕疑亂風俗。」〔考異曰：袁紀作「牢順」，今從范書。〕於是天子震怒，班下郡國，〔下，遐稼翻；下同。〕逮捕黨人，布告天下，使同忿疾。案經三府，〔案，文案也，以考驗為義。〕太尉陳蕃卻之曰：「今所按者，皆海內人譽，憂國忠公之臣，此等猶將十世宥也，〔左傳：晉范宣子囚叔向。祁奚見宣子曰：「謀而鮮過，惠訓不倦者，叔向有焉，猶將十世宥之，以勸能者。」〕豈有罪名不章而致收掠者乎！」〔掠，音亮。〕不肯平署。〔賢曰：平署，猶連署也。〕帝愈怒，遂下膺等於黃門北寺獄，〔時宦官專權，置黃門北寺獄，自武帝以來，中都官詔獄所未有也。下，遐嫁翻。〕其辭所連及，太僕潁川杜密、御史中丞陳翔陳寔、范滂之徒二百餘人。或逃遁不獲，皆懸金購募，使者四出相望。陳寔曰：「吾不就獄，眾無所恃。」乃自往請囚。范滂至獄，獄吏謂曰：「凡坐繫者，皆祭皋陶。」滂曰：「皋陶，古之直臣，知滂無罪，將理之於常；〔賢曰：帝，謂天也。陶，音遙。〕如有其罪，祭之何益！」眾人由此亦止。陳蕃復上書極諫，〔復，扶又翻。〕帝諱其言切，託以蕃辟召非其人，策免之。〔考異曰：袁紀，李膺下獄在九月。范書，蕃免在七月。蕃傳：「上書極諫曰：『膺等或禁錮閉隔，或死徙非所』云云。」按膺等赦出在明年六月。再下獄死徙在建寧二年十月。蕃既以此年七月免，則蕃傳所云，疑非蕃書也。又袁紀無陳蕃免事。靈帝即位，以太尉陳蕃為太傅。按蕃免後有太尉周景。蓋袁紀誤也。〕\n\n 　　時黨人獄所染逮者，皆天下名賢，〔染，謂獄辭所汙染也。逮，謂連及也。〕度遼將軍皇甫規，自以西州豪桀，恥不得與，〔與，讀曰預。〕乃自上言：「臣前薦故大司農張奐，是附黨也。又，臣昔論輸左校時，太學生張鳳等上書訟臣，是為黨人所附也，〔薦張奐事見上卷六年。張鳳上書事見五年。〕臣宜坐之。」朝廷知而不問。\n\n 　　杜密素與李膺名行相次，〔行，下孟翻；下同。〕時人謂之李、杜，故同時被繫。密嘗為北海相行春，到高密，〔百官志：凡郡國守相，常以春行所主縣，勸民農桑，振救乏絕。高密縣，屬北海國。〕見鄭玄為鄉嗇夫，知其異器，即召署郡職，遂遣就學，卒成大儒。〔卒，子恤翻。〕後密去官還家，每謁守令，多所陳託。同郡劉勝，亦自蜀郡告歸鄉里，閉門掃軌，〔賢曰：軌，車迹也，言絕人事。〕無所干及。太守王昱謂密曰：「劉季陵清高士，〔劉勝，字季陵。〕公卿多舉之者。」密知昱以激己，對曰：「劉勝位為大夫，見禮上賓，〔位為大夫，謂在朝列心；見禮上賓，謂郡守接遇之也。〕而知善不薦，聞惡無言，隱情惜己，自同寒蟬，〔賢曰：寒蟬，謂寂默也。楚辭曰：悲哉秋之為氣也，蟬寂漠而無聲。〕此罪人也。今志義力行之賢而密達之，違道失節之士而密糾之，使明府賞刑得中，令問休揚，不亦萬分之一乎！」昱慚服，待之彌厚。\n\n 　　九月，以光祿勳周景為太尉。\n\n 　　司空劉茂免；冬，十二月，以光祿勳汝南宣酆為司空。〔姓譜：宣以諡為氏。〕\n\n 　　以越騎校尉竇武為城門校尉。武在位，多辟名士，清身疾惡，禮賂不通；妻子衣食裁充足而已，得兩宮賞賜，〔兩宮，謂天子及皇后。〕悉散與太學諸生及伹施貧民，〔伹，居太翻，與也。施，式豉翻。〕由是眾譽歸之。\n\n 　　匈奴烏桓聞張奐至，皆相率還降，〔降，戶江翻。〕凡二十萬口；奐但誅其首惡，餘皆慰納之，唯鮮卑出塞去。朝廷患檀石槐不能制，遣使持印綬封為王，欲與和親。檀石槐不肯受，而寇抄滋甚；〔抄，楚交翻。〕自分其地為三部：從右北平以東至遼東，接夫餘、濊貊二十餘邑，為東部；〔夫，音扶。濊，音穢。貊，莫百翻。〕從右北平以西，至上谷十餘邑，為中部；從上谷以西至敦煌、烏孫二十餘邑，為西部：各置大人領之。〔觀此，則夷狄亦有邑居矣。檀石槐蓋盡有匈奴故地。敦，徒門翻。〕\n",
    "资治通鉴第五十六卷-汉纪四十八": "　　漢紀四十八〔起強圉協洽（丁未），盡重光大淵獻（辛亥），凡五年。〕\n\n 　　孝桓皇帝下\n\n 　　永康元年（丁未、一六七）是年六月，始改元。〕\n\n 　　春，正月，東羌先零圍祋祤，掠雲陽，〔二縣皆屬左馮翊。宋白曰：耀州華原、同官縣，本漢祋祤縣地，雲陽故城在今縣西北六十里。零，音憐。祋，音丁活翻，又音丁外翻。祤，音詡。〕當煎諸種復反。〔種，章勇翻。復，扶又翻；下同。〕段熲擊之於鷥鳥，〔熲，高迥翻。鷥，音雚。鳥，讀曰雀。〕大破之，西羌遂定。\n\n 　　夫餘王夫台寇玄菟；〔夫，音扶。菟，同都翻。〕玄菟太守父孫域擊破之。〔守，式又翻。〕\n\n 　　夏，四月，先零羌寇三輔，攻沒兩營，〔兩營，京兆虎牙營，扶風雍營。零，音憐。〕殺千餘人。\n\n 　　五月，壬子晦，日有食之。\n\n 　　陳蕃既免，朝臣震栗，莫敢復為黨人言者。〔復，扶又翻。朝，直遙翻；下同。為，于偽翻。〕賈彪曰：「吾不西行，大禍不解。」〔賈彪，熲川定陵人。自熲川至雒陽為西行。〕乃入雒陽，說城門校尉竇武、尚書魏郡霍諝等，〔說，輸芮翻。諝，私呂翻。〕使訟之。武上疏曰：「陛下即位以來，未聞善政，常侍、黃門，競行譎詐，妄爵非人。伏尋西京，佞臣執攻，終喪天下。〔譎，古穴翻。喪，息浪翻。〕今不慮前事之失，復循覆車之軌，臣恐二世之難，〔難，乃旦翻。〕必將復及，趙高之變，不朝則夕。〔謂望夷宮之事也。〕近者姦臣牢脩造設黨議，遂收前司隸校尉李膺等逮考，連及數百人，曠年拘錄，事無效驗。〔謂自去年興獄至今年，事終無其實也。校，戶教翻。〕臣惟膺等建忠抗節，志經王室，此誠陛下稷、卨、伊、呂之佐；〔卨，古契字，音息列翻。〕而虛為姦臣賊子之所誣枉，天下寒心，海內失望。惟陛下留神澄省，〔澄，清也。省，察也。省，悉井翻。〕時見理出，〔賢曰：時，謂即時也。〕以厭神【章：乙十六行本「神」作「人」；乙十一行本同；孔本同；退齋校同。】鬼喁喁之心。〔喁，魚恭翻。〕今臺閣近臣，尚書朱寓、荀緄、劉祐、魏朗、劉矩、尹勳等，皆國之貞士，朝之良佐；〔緄，古本翻。考異曰：武傳：武上疏曰：「今臺閣近臣，尚書令陳蕃、僕射胡廣、尚書朱寓等。」按蕃、廣時不為令僕，故去之。〕尚書郎張陵、媯皓、〔媯，俱為翻。姓譜：媯，帝舜之後。〕苑康、〔姓譜：范姓，商武丁之子受封於苑，因以為氏。左傳：齊有大夫苑何忌。〕楊喬、邊韶、〔陳留風俗傳：邊祖于宋平公子戌，字子邊。又左傳，周有大夫邊伯。〕戴恢等，文質彬彬，明達國典，內外之職，群才並列。而陛下委任近習，專樹饕餮，〔饕，吐刀翻。餮，他結翻。〕外典州郡，內幹心膂，宜以次貶黜，案罪糾罰；信任忠良，平決臧否，使邪正毀譽，各得其所，〔否，音鄙。譽，音余。〕寶愛天官，唯善是授，〔天官，言天命有德，人君不可以私授。〕如此，咎徵可消，天應可待。間者有嘉禾、芝草、黃龍之見。〔是年，魏郡言嘉禾生，巴郡言黃龍見。見，賢遍翻。〕夫瑞生必於嘉士，福至實由善人，在德為瑞，無德為災。陛下所行不合天意，不宜稱慶。」書奏，因以病上還城門校尉、槐里侯印綬。霍諝亦為表請。〔上，時當翻。為，于偽翻；下同。〕帝意稍解，使中常侍王甫就獄訊黨人范滂等，皆三木囊頭，暴於階下，〔賢曰：三木，頭及手、足皆有械，更以物蒙覆其頭也。〕甫以次辯詰曰：「卿等更相拔舉，〔更，工衡翻。〕迭為脣齒，其意如何﹖」滂曰：「仲尼之言，『見善如不及，見惡如探湯，』〔賢曰：探湯，喻去之疾也，見論語。探，吐南翻。〕滂欲使善善同其清，惡惡同其汙，謂王政之所願聞，不悟更以為黨。古之脩善，自求多福。今之脩善，身陷大戮。身死之日，願埋滂於首陽山側，上不負皇天，下不愧夷、齊。」〔賢曰：伯夷、叔齊餓死首陽山，事見史記。首陽山，在雒陽東北。杜佑曰：偃師縣有首陽山。〕甫愍然為之改容，乃得並解桎梏。〔鄭玄註周禮曰：木在手曰桎，在足曰梏。桎，之日翻。梏，工沃翻。〕李膺等又多引宦官子弟，宦官懼，請帝以天時宜赦。六月，庚申，赦天下，改元；黨人二百餘人皆歸田里，書名三府，禁錮終身。〔考異曰：帝紀於去年冬書「李膺等二百餘人受誣為黨人，並坐下獄，書名三府。」按陳蕃以訟李膺，免。即膺等下獄已在前，後遇赦，方得書名三府。則帝紀所紀為兩，無所用，故去之。又故書「三府」為「王府」，劉攽曰：當為「三府」。〕\n\n 　　范滂往候霍諝而不謝。或讓之，滂曰：「昔叔向不見祁奚，〔晉范宣子囚叔向，祁奚請而免之，不見叔向而歸，叔向亦不告免焉而朝。〕吾何謝焉！」滂南歸汝南，南陽士大夫迎之者，車數千兩，〔兩，音亮。〕鄉人殷陶、黃穆侍衛於旁，應對賓客。滂謂陶等曰：「今子相隨，是重吾禍也！」遂遁還鄉里。\n\n 　　初，詔書下舉鉤黨，〔賢曰：鉤，謂相連也。下，遐稼翻。〕郡國所奏相連及者，多王百數，唯平原相史弼獨無所上。〔上，時掌翻。〕詔書前後迫切，州郡髡笞 掾史。從事坐傳舍責曰：〔俞絹翻。賢曰：續漢志：每州有從事史及諸曹掾史。傳，客舍也；音知戀翻。坐傳舍召弼而責。余謂「髡笞掾史」句，言詔書督迫，州郡 至於髡笞掾史，青州從事則坐平原傳舍而責史弼也。〕「詔書疾惡黨人，〔惡，烏路翻。〕旨意懇惻。青州六郡，其櫪有黨，平原何治而得獨無﹖」弼曰：「先王疆 理天下，〔賢曰：疆，界也。理，正也。〕畫界分境，水土異齊，風俗不同。〔記王制曰：凡居民財，必因天地，寒暖燥濕，廣谷大川異制，民生其間者異俗，剛 柔、輕重、遲速異齊。齊，才細翻。前書曰：凡民函五常之性，而其剛柔緩急，音聲不同，繫水土之風氣，故謂之風；好惡取舍動靜無常，隨君上之情Q欲Y，故謂之俗。〕他郡自有，平原自無，胡可相比！若承望上司，誣陷良善，淫刑濫罰，以逞非理，則平原之人，戶可為黨。相有死而已，〔相，息亮翻。〕所不能也！」從事大怒，即收郡僚職送獄，〔郡僚職，謂郡諸曹掾史也。〕遂舉奏弼。會黨禁中解，弼以俸贖罪，所脫者甚眾。\n\n 　　竇武所薦：朱寓，沛人；苑康，勃海人；楊喬，會稽人；〔會，工外翻。〕邊韶，陳留人。喬容儀偉麗，數上言政事，〔數，所角翻。〕帝愛其才貌，欲妻以公主，〔妻，七細翻。〕喬固辭，不聽，遂閉口不食，七日而死。\n\n 　　秋，八月，巴郡言黃龍見。〔見，賢遍翻。〕初，郡人欲就池浴，見池水濁，因戲相恐，「此中有黃龍，」語遂行民間，太守欲以為美，故上之。〔上，時掌翻。〕郡吏傅堅諫曰：「此走卒戲語耳。」太守不聽。\n\n 　　六月，【張：「月」作「州」。】大水，勃海【張：「海」下脫「海」字。】溢。\n\n 　　冬，十月，先零羌寇三輔，〔零，音憐。〕張奐遣司馬尹端、董卓拒擊，大破之，斬其酋豪，首虜萬餘人，〔酋，慈由翻。〕三州清定。〔時奐督幽、并、涼三州。〕奐論功當封，以不事宦故不果封，唯賜錢二十萬，除家一人為郎。奐辭不受，請徙屬弘農。舊制，邊人不得內徙。詔以奐有功，特許之。〔奐，燉煌淵泉人。〕拜董卓為郎中。卓，隴西入，性粗猛有謀，羌胡畏之。〔董卓事始此。〕\n\n 　　十二月，壬申，復癭陶王悝為勃海王。〔悝貶事見上卷延熹八年。癭，於郢翻。悝，苦回翻。〕\n\n 　　丁丑，帝崩于德陽前殿。〔年三十六。〕戊寅，尊皇后曰皇太后。太后臨朝。初，竇后既立，御見甚稀，〔見，賢遍翻。〕唯采女田聖等有寵。后素忌忍，帝梓宮尚在前殿，遂殺田聖。城門校尉竇武議立嗣，召侍御史河間劉鯈，〔鯈，式竹翻。〕問以國中宗室之賢者，鯈稱解瀆亭侯宏。〔賢曰：解瀆亭在今定州義豐縣東北。杜佑曰：義豐，漢之安國縣也。〕宏著，河間孝王之曾孫也，祖淑，父萇，世封解瀆亭侯。武乃人白太后，定策禁中，以鯈守光祿大夫，與中常侍曹節並持節將中黃門、虎賁、羽林千人，〔將，即亮翻。〕奉迎宏，時年十二。〔考異曰：范書云：「即帝位，年十三」，袁紀，初立為嗣詔書云，「年十有二」；建寧二年誅黨人時，云年十四。袁紀是也。〕\n\n 　　孝靈皇帝上之上〔諱宏。諡法：亂而不損曰靈。伏侯古今註：「宏」之字曰「大」。〕\n\n 　　建寧元年（戊申、一六八）\n\n 　　春，正月，壬午，以城門校尉竇武為大將軍。〔考異曰：袁紀：「延熹九年，四月，戊寅；特進竇武為大將軍。武移病固讓，至于數十；不許。」范書在今年正月，壬午，武傳，為大將軍亦在迎立靈帝後。今從之。〕前太尉陳蕃為太傅，〔考異曰：帝紀，拜蕃太傅在即位後；傳在前。緣有蕃責尚書等語，故知從傳是也。〕與武及司徒胡廣參錄尚書事。〔三人謂之參。〕\n\n 　　時新遭大喪，國嗣未立，諸尚書畏懼，多託病不朝。陳蕃移書責之曰：「古人立節，事亡如存。〔賢曰：言人主雖亡，法度尚在，當行之與不亡時同，故曰如存。余謂「事死如事生，事亡如事存，」中庸之文，言人主雖死亡，事之如生存也。〕今帝祚未立，政事日蹙，諸君柰何委荼蓼之苦，息偃在牀，〔詩國風曰：誰謂荼苦，其甘如薺。風頌曰：未堪家多難，予又集于蓼。小雅曰：或息偃在牀。〕於義安乎！」諸尚書惶怖，〔怖，昔布翻。〕皆起視事。\n\n 　　己亥，解瀆亭侯至夏門亭，使竇武持節，以王青蓋車迎入殿中；庚子，即皇帝位，改元。\n\n 　　二月，辛酉，葬孝桓皇帝于宣陵，〔賢曰：宣陵，在雒陽東南三十里。〕廟曰威宗。\n\n 　　辛未，赦天下。\n\n 　　初，護羌校尉段熲既定西羌，〔去年熲定西羌。〕而東羌先零等種猶未服，度遼將軍皇甫規、中郎將張奐招之連年，既降又叛。〔桓帝延熹四年，皇甫規招降東羌。六年，規薦張奐。至永康元年，七年之間，羌之叛 服無常。降，戶江翻；下同。〕桓帝詔問熲曰：「先零、東羌造惡反逆，而皇甫規、張奐各擁強眾，不時輯定，欲令熲移兵東討，未識其宜，可參思術略。」熲上言 曰：「臣伏見先零、東羌雖數叛逆，〔數，所角翻。〕而降於皇甫規者，已二萬許落；善惡既分，餘寇無幾。今張奐躊躇久不進者，〔躊躇，猶豫也，又住足也。〕當慮外離內合，兵往必驚。且自冬踐春，屯結不散，人畜疲嬴，有自己之勢，欲更招降，坐制強敵耳！計東種所餘三萬餘落，〔種，章勇翻；下同。〕近居塞內，路無險折，非有燕、齊、秦、趙從橫之勢，〔從，子容翻。〕而久亂并、涼，累侵三輔，西河、五原，西至漢陽二千餘里，匈奴諸羌，並擅其地，是為癰疽伏疾，留滯脅下，如不加誅，轉就滋大。若以騎五千、步萬人、車三千兩，〔兩，音亮。〕三冬二夏，足以破定，無慮用費為錢五十四億，〔賢曰：無慮，都凡也。毛晃曰：總計曰無慮，猶言多少口是無疑也。〕如此，則可令群羌破盡，匈奴長服，內徙郡縣，得反本土。伏計永初中，諸羌反叛，十有四年，用二百四十億；〔事見五十卷安帝元初五年。〕永和之末，復經七年，用八十餘億。〔事見五十二卷沖帝永嘉元年。〕費耗若此，猶不誅盡，餘孽復起，于茲作害。今不暫疲民，則永寧無期。臣庶竭駑劣，伏待節度。」〔駑，音奴。〕帝許之，悉聽如所上。〔上，時當翻。〕熲於是將兵萬餘人，齎十五日糧，從彭陽直指高平，〔賢曰：彭陽、高平，並縣名，屬安定郡。彭陽縣，即今原州彭原縣也。高平縣，今原州也。〕與先零諸種戰於逢義山。〔賢曰：山在今原州平高縣。杜佑曰：平高縣，即漢之高平也。〕虜兵盛，熲眾皆恐。熲乃令軍中長鏃利刃，〔范書段熲傳作「張鏃利刃」。〕長矛三重，〔重，直龍翻。〕挾以強弩，列輕騎為左右翼，謂將士曰：「今去家數千里，進則事成，走必盡死，努力共功名！」因大呼，〔呼，火故翻。〕眾皆應聲騰赴，【張：「赴」下脫「熲」字。】馳騎於傍，突而擊之，虜眾大潰，斬首八千餘級。太后賜詔書褒美曰：「須東羌盡定，當并錄功勤；今且賜熲錢二十萬，以家一人為郎中。」敕中藏府調金錢、綵物增助軍費，〔百官志：中藏府令，屬少府，掌中幣帛金銀諸貨物。調，徒弔翻。藏，沮浪翻。〕拜熲破羌將軍。\n\n 　　閏月，甲午，追尊皇祖為孝元皇，〔沈約曰：孝元皇，諡法所不載。今按周公諡法：能思辨眾曰元；行義說民曰元；主義行德曰元；靖民則法曰元。〕夫人夏氏為孝元后，〔夏，戶雅翻。〕孝為孝仁皇，〔諡法：貴賢親親曰仁。〕尊帝母董氏為慎園貴人。〔皇祖，解瀆亭侯淑也。皇考，侯萇也。賢曰：在今瀛州樂壽縣東南，俗呼為二皇陵。〕\n\n 　　夏，四月，戊辰，太尉周景薨，司空宣酆免；以長樂衛尉王暢為司空。〔樂，音洛。〕\n\n 　　五月，丁未朔，日有食之。\n\n 　　以太中大夫劉矩為太尉。\n\n 　　六月，京師大水。\n\n 　　癸巳，錄定策功，封竇武為聞喜侯，武子機為渭陽侯，〔考兩漢志無渭陽縣，蓋因舅氏之親而為封國之名。〕兄子紹為鄠侯，〔鄠，音戶。〕靖為西鄉侯，中常侍曹節為長安鄉侯，侯者凡十一人。\n\n 　　涿郡盧植上書說武曰：〔說，輸芮翻。〕「足下之於漢朝，猶旦、奭之在周室，建立聖主，四海有繫，論者以為吾子之功，於斯為重。今同宗相後，披圖案牒，以次建之，何勳之有！〔自和帝無嗣，安帝以肅宗之孫入立。沖、質短祚，桓帝以肅宗曾孫入主。桓帝無嗣，又以肅宗玄孫入立。是同宗相後，以次建之也。圖，以族屬之遠近寫為圖也。牒，譜第之也。〕豈可橫叨天功以為己力乎！〔橫，戶孟翻。〕宜辭大賞，以全身名。」武不能用。植身長八尺二寸，〔長，直亮翻。〕音聲如鍾，姓剛毅，有大節。少事馬融，〔少，詩照翻。〕融性豪侈，多列女倡歌舞於前，〔倡，音昌。〕植侍講積年，未嘗轉盼，融以是敬之。\n\n 　　太后以陳蕃舊德，特封高陽鄉侯。蕃上疏讓曰：「臣聞割地之封，功德是為。〔為，于偽翻。〕臣雖無素潔之行，〔行，下孟翻。〕竊慕君子『不以其道得之，不居也』。〔孔子曰：富與貴，是人之所欲也，不以其道得之，不處也。〕若受爵不讓，掩面就之，〔詩云：受爵不讓，至于己斯亡。〕使皇天震怒，災流下民，於臣之身，亦何所寄！」太后不許。蕃固讓，章前後十上，〔上，時當翻。〕竟不受封。\n\n 　　段熲將輕兵追羌，出橋門，〔據東觀記，橋門，谷名。水經註云：橋門，即橋山之長城門也。〕晨夜兼行，與戰於奢延澤、落川、令鮮水上，〔賢曰：即上郡奢延縣界也。水經註：奢延水出奢延縣西南赤沙阜，東流入于河。落川，在奢延水南。賢曰：令鮮，水名，在今甘州張掖縣界，一名合黎水，一名羌谷水。余考鮮水既捷，乃追戰於靈武谷，此鮮水非甘州之鮮水明矣，當在上郡北地界。〕連破之；又戰於靈武谷，〔賢曰：靈武，縣名，有谷，在今靈州懷遠縣西北。余據前書地理志，北地郡有靈武縣，靈武谷當在此縣界，非唐靈州之靈武縣也。〕羌遂大敗。秋，七月，熲至沍陽，〔涇陽縣，屬安定郡。賢曰：故城在今原州平涼縣南。〕餘寇四千落，悉散入漢陽山谷間。\n\n 　　護匈奴中郎將張奐上言：「東羌雖破，餘種難盡，〔種，章勇翻。〕段熲性輕果，慮負敗難常，宜且以恩降，可無後悔。」詔書下熲，〔下，遐稼翻。〕熲復上言：「臣本知東羌雖眾，而鲕弱易制，〔復，扶又翻；下同。鲕，乳兗翻，柔也。〕所以比陳愚慮，〔比，毗至翻。〕思為永寧之算；而中郎將奐說虜強難破，宜用招降。〔降，戶江翻。〕聖朝明監，信納瞽言，故臣謀得行，奐計不用。事勢相反，遂懷猜恨，信叛羌之訴，飾潤辭意，云臣兵『累見拆衂』，〔賢曰：傷敗曰衂，音女六翻。〕又言『羌一氣所生，不可誅盡，〔賢曰：言羌亦稟天之一氣所生，誅之不可盡也。〕出谷廣大，不可空靜，血流污野，傷和致災。』〔污，烏故翻。〕臣伏念周、秦之際，戎狄為害，中興以來，羌寇最盛，誅之不盡，雖降復叛。今先零雜種，累以反覆，攻沒縣邑，剽略人物，〔剽，匹妙翻。〕發冢露尸，禍及生死，上天震怒，假手行誅。昔邢為無道，衛國伐之，師興而雨；〔左傳曰：「衛大旱卜有事于山川，不吉。甯莊子曰：「昔周飢，克殷而年豐。今邢方無道，天其欲衛討邢乎！」從之，師興而雨。〕臣動兵涉夏，連獲甘澍，〔澍，音樹，又音注，時雨也。〕歲時豐稔，人無疵疫。上占天心，不為災傷；下察人事，眾和師克。自橋門以西、落川以東，故宮縣邑，更相通屬，〔杜佑曰：橋門以西，落川以東，今金城、會寧、平涼郡地。屬，之欲翻。〕非為深險絕域之地，車騎安行，無應拆衂。案奐為漢吏，身當武職，駐軍二年，不能平寇，〔桓帝延熹九年，奐督三州二營。〕虛欲修文戢戈，招降獷敵，〔賢曰：獷，惡貌也，音各猛翻。〕誕辭空說，僭而無徵。〔左傳：臧會卜為信與僭。杜預註曰：僭，不信也。〕何以言之﹖昔先零作寇，趙充國徙令居內，〔宣帝時，趙充國擊西羌，降者三萬餘人，徙之金城，置金城屬國以處之。令，使也，音零。〕煎當亂邊，馬援遷之三輔，始服終叛，至今為鯁，〔賢曰：鯁，與梗同。梗，病也。大雅云：至今為梗。〕故遠識之士，以為深憂。今傍郡戶口單少，數為羌所創毒，〔數，所角翻；下同。創，初良翻，傷也。〕而欲令降徒與之雜居，〔降，戶江翻。〕是猶種枳棘於良田，養蛇虺於室內也。故臣奉大漢之威，建長久之策，欲絕其本根，不使能殖。〔賢曰：殖，生也。左傳曰：見惡如農夫之務去草焉，絕其本根，勿使能殖。〕本規三歲之費，用五十四億；今適期年，所耗未半，而餘寇殘燼，〔杜預曰：燼，火餘木也。〕將向殄滅。臣每奉詔書，軍不內御，〔賢曰：御，制御也。淮南子曰：國不可從外理，軍不可從中御。〕願卒斯言，〔卒，子恤翻，終也。〕一以任臣，臨時量宜，〔量，音亮。〕不失權便。」\n\n 　　八月，司空王暢免，宗正劉寵為司空。\n\n 　　初，竇太后之立也，陳蕃有力焉。〔事見五十五卷桓帝延熹八年。〕及臨朝，政無大小，皆委於蕃。蕃與竇武同心戮力，以獎王室，徵天下名賢李膺、杜密、尹勳、劉瑜等，皆列於朝廷，與共參政事。於是天下之士，莫不延頸想望太平。而帝乳母趙嬈及諸女尚書，〔賢曰：女尚書，內官也。嬈，音乃了翻。〕旦夕在太后側，中常侍曹節、王甫等共相朋結，諂事太后，太后信之，數出詔命，有所封拜。蕃、武疾之，嘗共會朝堂，〔數，所角翻。朝，直遙翻。〕蕃私謂武曰：「曹節、王甫等，自先帝時操弄國權，〔操，千高翻。〕濁亂海內，今不誅之，後必難圖。」武深然之。蕃大喜，以手推【章：乙十六行本「推」作「椎」；乙十一行本同；孔本同；熊校同。】席而起。武於是引同志尚書令尹勳等共定計策。\n\n 　　會有日食之變，蕃謂武曰：「昔蕭望之困一石顯，〔事見二十八卷元帝初元二年。〕況今石顯數十輩乎！蕃以八十之年，欲為將軍除害，今可因日食斥罷宦官，以塞天變。」〔為，于偽翻。塞，悉則翻。〕武乃白太后曰：「故事，黃門、常侍但當給事省內【張：「內」下脫「典」字。】門戶，主近署財物耳；〔省內，謂禁中也。近署財物，謂少府所掌中藏府、尚方、內者諸署也。〕今乃使與政事，任重權，〔與，讀曰預。〕子弟布列，專為貪暴。天下匈匈，正以此故，宜悉誅廢以清朝廷。」太后曰：「漢元以來 故事，〔漢元，漢初也。〕世有宦官，但當誅其有罪者，豈可盡廢邪！」時中常侍管霸，頗有才略，專制省內，武先白收霸及中常侍蘇康等，皆坐死。武復數白誅曹 節等，〔復，扶又翻。數，所角翻。〕太后冘豫未忍，〔冘，音淫。〕故事久不發。蕃上疏曰：「今京師囂囂，道路諠譁，言侯覽、曹節、公乘昕、王甫、鄭颯等， 與趙夫人、諸尚書並亂天下，〔公乘，秦爵也。此以爵為氏。乘，繩證翻。昕，許斤翻。趙夫人即趙嬈。颯，音立。〕附從者升進，忤逆者中傷，〔忤，五故翻。中，竹仲翻。〕一朝群臣如河中木耳，〔朝，直遙翻，謂舉朝之臣也。〕汎汎東西，耽祿畏害。陛下今不急誅此曹，必生變亂，傾危社稷，其禍難量。〔量，音良。〕願出臣章宣示左右，并命天下姦知臣疾之。」太后不納。\n\n 　　是月，太白犯房之上將，入太微。〔晉書天文志：房四星為明堂，天子布政之宮也，亦四輔也。第一星，上將也；次，次將也；次，次相也；上星，上相也。太微，天子庭也。〕侍中劉瑜素善天官，〔天官，即天文也。史記天官書猶後之天文志。〕惡之，〔惡，烏路翻。〕上書皇太后曰：「案占書：宮門當閉，將相不利，姦人在主傍；願急防之。」又與武、蕃書，以星辰錯繆不利，大臣宜速斷大計。〔斷，丁亂翻。〕於是武、蕃以朱寓為司隸校尉，劉祐為河南尹，虞祁為雒陽令。武奏免黃門令魏彪，以所親小黃門山冰代之，〔姓譜：周有山師之官，子孫以為氏。或云：烈山氏之後。〕使冰奏收長樂尚書鄭颯，〔長樂尚書，蓋以太后臨朝置之，以掌奏下外朝文書眾事也。樂，音洛；下同。〕送北寺獄。蕃謂武曰：「此曹子便當收殺，何復考為！」〔復，扶又翻；下同。〕武不從，令冰與尹勳、侍御史祝軅雜考颯，辭連及曹節、王甫。勳、冰即奏收節等，使劉瑜內奏。\n\n 　　九月，辛亥，武出宿歸府。典中書者先以告長樂五官史朱瑀，瑀盜發武奏，〔長樂，太后宮也。太后宮有女尚書五人，五官史主之。考異曰：范書帝紀作「丁亥」，袁紀作「辛亥」。按長曆，是年，九月，乙巳朔，無丁亥。今從袁紀。〕罵曰：「中官放縱者，自可誅耳，我曹何罪，而當盡見族滅！」因大呼曰：〔呼，火故翻，下同。〕「陳蕃、竇武奏白太后廢帝，為大 逆！」乃夜召素所親壯健者長樂從官史共普、張亮等十七人，〔長樂從官史，掌太后宮從官。從，才用翻。共，音龔。〕喢血共盟，〔喢，色洽翻。〕謀誅武等。曹 節白帝曰：「外間切切，〔切切，猶言迫急也。〕請出御德陽前殿。」令帝拔劍踊躍，使乳母趙嬈等擁衛左右，取棨信，閉諸禁門，〔賢曰：棨，有衣戟也。漢官儀 曰：凡居宮中，皆施籍於掖門。按姓名當入者，本官為封棨，傳審印信，然後受也。〕召尚書官屬，脅以白刃，使作詔板，拜王甫為黃門令，〔詔板，所謂尺一也。〕持節至北封獄，收尹勳、山冰。冰疑，不受詔，甫格殺之， 并殺勳；出鄭颯，還兵劫太后，奪璽綬。〔璽，斯氏翻。綬，音受。〕令中謁者守南宮，閉門絕複道。〔謁者掌守門戶；文帝自代邸入立，有謁者十人，持戟衛端門 是也。雒陽南、北宮有複道相通。〕使鄭颯等持節及侍御史謁者捕收武等。武不受詔，馳入步兵營，與其兄子步兵校尉紹共射殺使者。〔射，而亦翻。〕召會北軍五 校士數千人屯都亭，〔雒陽都亭也。校，戶教翻。〕下令車士曰：「黃門、常侍反，盡力者封侯重賞。」陳蕃聞難，將官屬諸生八十餘人，並拔刃突入承明門， 〔難，乃旦翻。考異曰：袁紀：「蕃到承明門，使者不內，曰：『公未被詔召，何得勒兵入宮！』蕃曰：『趙鞅專兵向宮，以逐君側之惡，春秋義之。』有使者出開門，蕃到尚書門，正色云云。」今從范書。〕到尚書門，攘臂呼曰：〔呼，火故翻。〕「大將軍忠以衛國，黃門反逆，何云竇氏不道邪！」王甫時出與蕃相遇，適聞其言，而讓蕃曰：「先帝棄天下，山陵未成，武有何功，兄弟父子並封三侯！〔謂武子機封渭陽侯，兄子紹封鄠侯，紹弟靖封西鄉侯。〕又設樂飲讌，多取掖庭宮人，旬日之間，貲財巨萬，大臣若此，為是道邪！〔謂此非不道而何。〕公為宰輔，苟相阿黨，復何求賊！〔復，扶又翻。〕使劍士收蕃，蕃拔劍叱甫，辭色逾厲。遂執蕃，送北寺獄。〔考異曰：范書蕃傳曰：「蕃拔劍叱甫，甫兵不敢近。乃益人圍之數十重，遂執蕃送獄。」今據袁紀。〕黃門從官騶蹋踧蕃曰：〔從，才用翻。騶，側尤翻。賢曰：騶，騎士也。踧，子六翻。〕「死老魅！〔魅，明祕翻。物老而能為精怪，曰魅。〕復能損我曹員數、我曹稟假不！」〔稟，給也。假，借也。不，俯九翻。〕即日，殺之。時護匈奴中郎將張奐徵還京師，曹節等以奐新至，不知本謀，矢矯制以府 周靖行車騎將軍、加節，與奐率五營士討武。夜漏盡，〔天且明也。〕王甫將虎、羽林等合千餘人，出屯朱雀掖門，〔北宮南掖門曰朱雀門。將，即亮翻。〕與奐等 合，已而悉軍闕下，與武對陳。〔陳，讀曰陣。〕甫兵漸盛，使其士大呼武軍曰：「竇武反，汝皆禁兵，當宿衛宮省，何故隨反者乎！先降有賞！」營府兵素畏服中 宮，〔營府，謂五營校尉府也。〕於是武軍稍稍歸甫，自旦至食時，兵降略盡。〔降，戶江翻。〕武、紹走，諸軍追圍之，皆自殺，梟首雒陽都亭；〔梟，工堯翻。〕收捕宗親賓客姻屬，悉誅之，及侍中劉瑜、屯騎校尉馮述，皆夷其族。宦官又譖虎賁中郎將河間劉淑、故尚書會稽魏朗，云與武等通謀，皆自殺。〔會，工外翻。〕遷皇太后於南宮，徙武家屬於日南；自公節以下嘗為蕃、武所舉者及門生故吏，皆免官禁錮。議郎勃海巴肅，〔姓譜：巴，巴國之後，後漢又有揚州刺史巴祗。〕始與武等同謀，曹節等不知，但坐禁錮，後乃知而收之。肅自載詣縣，〔肅，勃海高城縣人。〕縣令見肅，入閤，解印綬，欲與俱去。肅曰：「為人臣者，有謀不敢隱，有罪不逃刑，既不隱其謀矣，又敢逃其刑乎！」遂被誅。〔被，皮義翻。〕\n\n 　　曹節遷長樂衛尉，封育陽侯。〔育陽縣，屬南陽郡。〕王甫遷中常侍，黃門令如故。朱瑀、共普、張亮等六人皆為列侯，〔共，音龔。姓譜：共，商諸侯之國，晉有左行共華。又云，鄭共叔段之後。〕十一人為關內侯。於是群小得志，士大夫皆喪氣。〔喪，息浪翻。〕\n\n 　　蕃友人陳留朱震收葬蕃尸，匿其子逸，事覺，繫獄，合門桎梏。震受考掠，〔桎，之日翻。梏，工沃翻。掠，音亮。〕誓死不言，逸由是得免。武府掾桂陽胡騰殯斂武尸，行喪，〔掾，俞絹翻。斂，力贍翻。〕坐以禁錮。武孫輔，年二歲，騰詐以為己子，與令史南陽張敞〔百官志：大將軍府，令史及御屬三十一人。〕共匿之於零陵界中，亦得免。\n\n 　　張奐遷大司農，以功封侯。奐深病為曹節等所賣，固辭不受。\n\n 　　以司徒胡廣為太傅，錄尚書事，司空劉寵為司徒，大鴻臚許栩為司空。〔臚，陵如翻。栩，況羽翻。〕\n\n 　　冬，十月，甲辰晦，日有食之。\n\n 　　十一月，太尉劉矩免，以太僕沛國聞人襲為太尉。〔聞人，姓也，風俗通曰：少正卯魯之聞人，其後氏焉。〕\n\n 　　十二月，鮮卑及濊貊寇幽、并二州。〔濊，音穢。貊，莫百翻。〕\n\n 　　是歲，疏勒王季父和得殺其王自立。\n\n 　　烏桓大人上谷難樓有眾九千餘落，遼西丘力居有眾五千餘落，【張：「落」下脫「皆」字。】自稱王。遼東蘇僕延有眾千餘落，自稱峭王。〔峭，音七笑翻。〕右北平烏延有眾八百餘落，自稱汗魯王。〔史言烏桓強盛。〕\n\n 　　二年（己酉、一六九）\n\n 　　春，正月，丁丑，赦天下。\n\n 　　帝迎董貴人於河間。三月，乙巳，尊為孝仁皇后，居永樂宮；〔樂，音洛。〕拜其兄寵為執金吾，兄子重為五官中郎將。\n\n 　　 夏，四月，壬辰，有青蛇見於御坐上。〔見，賢遍翻。坐，徂臥翻。〕癸巳，大風，雨雹，霹靂，〔霹靂，震霆也。考異曰：帝紀：「建寧二年，四月癸巳，大風雨 雹。」楊賜傳：「熹平元年，青蛇見御坐。」續漢志：「熹平元年，四月，甲午，青蛇見御坐。」袁紀：「建寧二年，四月，壬辰，青蛇見；癸巳，大風。」按張奐 傳，論陳、竇薦王、李，與袁紀相應。今從之。〕拔大木百餘。詔公卿以下各上封事。大司農張奐上疏曰：「昔周公葬不如禮，天乃動威。〔尚書大曰：周公薨，成王欲葬之成周。夫乃雷電以風，禾則盡偃，大木斯拔，邦人大恐。王葬周公于畢，示不敢臣也。〕今竇武、陳蕃忠貞，未被明宥，〔被，皮義翻。〕妖眚之來，皆為此也，〔為，于偽翻。〕宜急為收葬，〔為，于偽翻。〕徙還家屬，其從坐禁錮，一切蠲除。〔蠲，吉玄翻。〕又，皇太后雖居南宮，而恩禮不接，朝臣莫言，遠近失望。宜思大義顧復之報。」〔賢曰：顧，旋視也。復，反覆也。小雅曰：父兮生我，母兮鞠我，顧我復我，出入腹我。〕上深嘉奐言，以問諸常侍，左右皆惡之，〔惡，烏路翻。〕帝不得自從。奐又與尚書劉猛等共薦王暢、李膺可參三公之選，曹節等彌疾其言，遂下詔切責之。奐等皆自囚廷尉，數日，乃得出，並以三月俸贖罪。〔俸，扶用翻。〕\n\n 　　郎中東郡謝弼上封事曰：「臣聞『惟虺惟蛇，女子之祥』。〔詩小雅無羊之辭。鄭玄註云：虺、蛇穴處，陰之祥也。〕伏惟皇太后定策宮闥，援立聖明，書曰：『父子兄弟，罪不相及』，〔左傳：胥臣曰：康誥曰：「父不慈，子不祗，兄不友，弟不恭，不相及也。」今尚書康誥無此語。〕竇氏之誅，豈宜咎延太后！幽隔空宮，愁感天心，如有霧露之疾，陛下當何面目以見天下！孝和皇帝不絕竇氏之恩，〔事見四十七卷永元九年。〕前世以為美談。禮，『為人後者為之子』，今以桓帝為父，豈得不以太后為母哉！願陛下仰慕有虞蒸蒸之化，凱【章：乙十六行本「凱」上有「俯思」二字；乙十一行本同；孔本同；張校同。】風慰母之念。 〔書舜典曰：烝烝乂，不格姦。孔安國註云：烝烝，猶進進也。言舜進於善道。詩凱風曰：有子七人，莫慰母心。〕臣又聞『開國承家，小人勿用』，〔易師卦上六 爻辭。〕今功臣久外，未蒙爵秩，阿母寵私，乃享大封，大風雨雹，亦由於茲。〔雨，于具翻。〕又，故太付陳蕃，勒身王室，而見陷群邪，一旦誅滅，其為酷濫，駭動天下；而門生故吏，並離徙錮。〔離，遭也。〕蕃身已往，人百何贖！〔詩國風黃鳥曰：如可贖兮，人百其身。〕宜還其家屬，解除禁網。夫台宰重器，國命所繫，今之四公，唯司空劉寵斷斷守善，餘皆素餐致寇之人，必有折足覆餗之凶，〔賢曰：四公，謂劉矩為太尉，許訓為司徒，胡廣為太傅及寵也。書曰：如有一介臣，斷斷猗無他技。孔安國註云：斷斷猗然，專一之臣也。素，空也；無德而食其祿曰素餐。易曰：負且乘，致寇至。又曰：鼎折足，覆公餗。鼎以喻三公；餗，鼎實也；折足覆餗，言不勝其任。據是年聞人襲已代劉矩為太尉，餘三公亦不與賢註合。斷，丁亂翻。折，而設翻。餗，音速。〕可因災異，並加罷黜，徵故司空王暢、長樂少府李膺並居政事，庶災變可消，國祚惟永。」左右惡其言，〔惡，烏路翻。〕出為廣陵府丞，〔府丞，即郡丞也。〕去官，歸家。曹節從子紹為東郡太守，以他罪收弼，掠死於獄。〔掠，音亮。〕\n\n 　　帝以蛇妖問光祿勳楊賜，賜上封事曰：「夫善不妄來，災不空發。王者心有所想，雖未形顏色，而五星以之推移，陰陽為其變度。夫皇極不建，則有龍蛇之孽，〔賢曰：洪範五行傳曰：皇，大也；極，中也；建，立也；孽，災也。君不合大中，是謂不立。蛇、龍，陰類也。〕詩云：『惟虺惟蛇，女子之祥。』惟陛下思乾剛道，別內外之宜，抑皇甫之權，割豔妻之愛，〔賢曰：豔妻，周幽王后褒姒也。皇甫卿士，皆后之黨，用后嬖寵而居位也。詩云：皇甫卿士，豔妻煽方處。別，彼列翻。〕則蛇變可消，禎祥立應。」賜，秉之子也。\n\n 　　五月，太尉聞人襲、司空許栩免；六月，以司徒劉寵為太尉，太常汝南許訓為司徒，太僕長沙劉囂為司空。囂素附諸常侍，故致位公輔。\n\n 　　詔遣謁者馮禪說降漢陽散羌。〔說，輸芮翻。降，戶江翻。〕段熲以春農，百姓布野，羌雖暫降，而縣官無廩，必當復為盜賊，〔復，扶又翻。〕不如乘虛放兵，〔放兵，謂縱兵擊羌也。〕勢必殄滅。熲於是自進營，去羌所屯風亭山四五十里，〔魏收地形志，安定鶉陰縣有凡亭。杜佑作瓦亭山。註云：瓦亭山，在今平涼郡蕭關縣。〕遣騎司馬田晏、假司馬夏育將五千人先進，擊破之。〔夏，戶雅翻。〕羌眾潰東奔，復聚射虎谷，〔復，扶又翻；下同。〕分兵守谷上下門，熲規一舉滅之，不欲復令散走。秋七月，熲遣千人於西縣結木為柵，〔西縣，前漢屬隴西郡，後漢屬漢陽郡。參據二志，皆云縣有嶓冢山，西漢水所出。是則禹貢所謂「嶓冢導漾，東流為漢」，其發源之地也。段熲討羌起於安定高平；羌敗，則追至上郡奢延，及大敗於靈武谷，乃追至安定涇陽。諸羌散入漢陽山谷間，聚屯凡亭山；凡亭既破，復聚射虎谷，熲乃於西縣結柵以遮之。以羌奔潰所趨考之，射虎谷在西縣東北，凡亭山當在射虎谷東北。蓋東羌為熲兵所追，復欲西奔出塞，歸其舊來巢穴，而殲於是谷也。賢曰：西縣故城，在今秦上邽縣西南。〕廣二十步，長四十里遮之。〔廣，古曠翻。長，直亮翻。〕分遣晏、育等將七千人銜枚夜上西山，結營穿塹，去虜一里許，又遣司馬張愷等將三千人上東山，〔上，時掌翻。〕虜乃覺之。熲因與愷等挾東、西山，縱兵奮擊，破之，追至谷上下門，窮山深谷之中，處處破之，斬其渠帥以下萬九千級。〔帥，所類翻。〕馮禪等所招降四千，分置安定、隴西三郡。於是東羌悉平。熲凡百八十戰，斬三萬八千餘級，獲雜畜四十二萬七千餘頭，〔畜，許又翻。〕費用四十四億，軍士死者四百餘人；更封新豐縣侯，邑萬戶。\n\n 　　臣光曰：書稱『天地，萬物父母。惟人萬物之靈，亶聰明，作元后，元后作民父母。」〔周書泰誓之辭。亶，誠也。〕夫蠻夷戎狄，氣類雖殊，其就利避害，樂生惡死，〔樂，音洛。惡，烏路翻。〕亦與人同耳。御之得其道則附順服從，失其道則離叛侵擾，固其宜也。是以先王之政，叛則討之，服則懷之，處之四裔，〔裔，邊也。處，昌呂翻。〕不使亂禮義之邦而已。若乃視之如草木禽獸，不分臧否，不辨去來，悉艾殺之，〔否，音鄙。艾，讀曰刈。〕豈作民父母之意哉！且夫羌之所以叛者，為郡縣所侵冤故也；〔侵冤者，為所侵刻而銜冤。〕叛而不即誅者，將帥其人故也。苟使良將驅而出之塞外，擇良吏而牧之，則疆場之臣也，豈得專以多殺為快邪！夫御之不得其道，雖華夏之民，亦將倮起而為寇，又可盡誅邪！然則段紀明之為將，〔段熲，字紀明，太宗嫌諱，故稱字。〕雖克捷有功，君子所不與也。\n\n 　　九月，江夏蠻反，〔夏，戶雅翻。〕州郡討平之。\n\n 　　丹陽山越圍太守陳夤，夤擊破之。〔山越本亦越人，依阻山險，不納不租，故曰山越。寇擾郡縣，蓋自此始。其後孫吳悉取其地，以民為兵，遂為王土。〕\n\n 　　初，李膺等雖廢錮，〔事見上卷桓帝延熹九年。〕天下士大夫皆高尚其道而汙穢朝廷，希之者唯恐不及，更共相標榜，為之稱號：〔賢曰：標榜，猶相稱揚也。余謂立表以示人曰標，揭書以示人曰榜；標榜，猶言表揭也。更，工衡翻。〕以竇武、陳蕃、劉淑為三君，君者，言一世之所宗也；李膺、荀翌、〔「翌」，范書作「昱」。〕杜密、王暢、劉祐、魏朗、趙典、朱寓為八俊，俊者，言人之英也；郭泰、范滂、尹勳、巴肅及南陽宗慈、陳留夏馥、汝南蔡衍、泰山羊陟為八顧，顧者，言能以德行引人者也；〔行，下孟翻。〕張儉、翟超、岑晊、苑康〔翟，萇伯翻。晊，之日翻。〕及山陽劉表、汝南陳翔、魯國孔昱、山陽檀敷為八及，及者，言其能導人追宗者也；〔賢曰：導，引也。言謂所宗仰者。〕度尚及東平張邈、王孝、東郡劉儒、泰山胡母班、〔風俗通曰：胡母姓，本陳胡公之後也，公子完奔齊，遂有齊國。齊宣王母弟別封母鄉，遠取胡公，近取母邑，故曰胡母氏。〕陳留秦周、魯國蕃嚮、〔賢曰：蕃，姓也，音皮。〕東萊王章為八廚，廚者，言能以財救人者也。及陳、竇用事，復舉拔膺等；陳、竇誅，膺等復廢。\n\n 　　宦官疾惡膺等，每下詔書，輒申黨人之禁。〔復，扶又翻。惡，烏路翻。下，遐稼翻。〕侯覽怨張儉尤甚，〔以破其冢宅也，事見上卷桓帝延熹九年。〕覽鄉人朱並素佞邪，為儉所棄，承覽意指，上書告儉與同鄉二十四人別相署號，共為部黨，圖危社稷，而儉為之魁。詔刊章捕儉等。〔刊章者，刊去並姓名而下其章也。〕冬，十月，大長秋曹節因此諷有司奏「諸鉤黨者故司空虞放及李膺、杜密、朱寓、荀翌、翟超、劉儒、范滂等，〔賢曰：鉤，謂相牽引也。〕請下州郡考治。」〔下，遐稼翻。治，直之翻。〕是時上年十四年，問節等曰：「何以為鉤黨﹖」對曰：「鉤黨者，即黨人也。」上曰：「黨人何用為惡而欲誅之邪﹖」對曰：「皆相舉群輩，欲為不軌。」上曰：「不軌欲如何﹖對曰：「欲圖社稷。」上及可其奏。〔軌，法度也。君君、臣臣，所謂法也。為人臣而欲圖危社稷，謂之不法，誠是也。而諸閹以此罪加之君子，帝不之悟，視元帝之不省召致廷尉為下獄者，闇又甚焉！悲夫！〕\n\n 　　或謂李膺曰：「可去矣！」對曰：「事不辭難，罪不逃刑，臣之節也。〔左傳：羊舌赤之言曰：事君不辟難，有罪不逃刑。〕吾年已六十，死生有命，去將安之！」乃詣詔獄，考死；門生故吏並被禁錮。〔被，皮義翻。〕侍御史蜀郡景毅子顧為膺門徒，未有錄牒，不及於譴，〔錄，記也。牒，籍也。時聚徒教授，多者以千計，各錄記其姓名於譜牒。〕毅慨然曰：「本謂膺賢，遣子師之，豈可以漏脫名籍，苟安而已！」遂自表免歸。\n\n 　　汝南督郵吳導受詔捕范滂，至征羌，抱詔書閉傳舍，〔征羌縣，屬汝南郡，本當鄉縣，光武以來歙有平羌之功，改為征羌侯國以封之，因名焉。滂，縣人也。賢曰：傳驛舍也，音知戀翻。征羌故城在今豫州郾陵縣東南。〕伏牀而泣，一縣不知所為。滂聞之曰：「必為我也。」〔為，于偽翻。〕即自詣獄。縣令郭揖大驚，出，解印綬，引與俱亡，曰：「天下大矣，子何為在此！」滂曰：「滂死則禍塞，何敢以罪累君。〔塞，悉則翻。累，力瑞翻。〕又令老母流離乎！」其母就與之訣，滂白母曰：「仲博孝敬，足以供養。〔仲博，滂弟字也。供，俱用翻。養，羊尚翻。〕滂從龍舒君歸黃泉，存亡各得其所。惟大人割不可忍之恩，勿增感戚！」仲博者，滂弟也。龍舒君者，滂父龍舒侯相顯也。〔相，息亮翻。〕母曰：「汝今得與李、杜齊名，死亦何恨！〔李、杜謂李膺、杜密。〕即有令名，復求壽考，可兼得乎！」〔復，扶又翻。〕滂跪受教，再拜而辭。顧其子曰：「吾欲使汝為惡，惡不可為；使汝為善，則我不為惡。」行路聞之，莫不流涕。\n\n 　　凡黨人死者百餘人，妻子皆徙邊，天下豪桀及儒學有行義者，〔行，下孟翻。〕宦官一切指為黨人；有怨隙者，因相陷害，睚眦之忿，濫入黨中。〔睚，牛懈翻。眦，士懈翻。〕州郡承旨，或有未嘗交關，亦離禍毒，〔離，與罹同，遭也。〕其死、徙、廢、禁者又六七百人。〔廢禁，謂廢棄而禁錮。〕\n\n 　　郭泰聞黨人之死，私為之慟曰：「詩云：『人之云亡，邦國殄瘁。』〔為，于偽翻。詩大雅瞻卯之辭。毛氏曰：殄，盡也。瘁，病也。瘁，似醉翻。〕漢室滅矣，但未知『膽烏爰止，于誰之屋』耳！」〔詩小雅正月之辭。毛氏註曰：富人之屋，烏所集也。鄭氏曰：視烏集於富人之屋，以言今民亦當求明君而歸之。考異曰：范書以泰此語為哭陳、竇。袁紀以為哭三君、八俊，今從之。〕泰雖好臧否人倫，〔好，呼到翻。否，音鄙。〕而不為危言覈論，〔覈，謂深探其實也，刻覈也。〕故能處濁世而怨禍不及焉。〔處，昌呂翻。〕\n\n 　　張儉亡命困迫，望門投止，〔望門而投之，以求止舍，困急之甚也。〕莫不重其名行，〔行，下孟翻。〕破家相容。後流轉東萊，止李篤家。外黃令毛欽操兵到門，〔考兩漢志，外黃縣屬陳留郡，黃縣屬東萊郡。毛欽蓋為黃縣令，「外」字衍。操，千高翻。〕篤引欽就席曰：「張儉負罪亡命，篤豈得臧之！若審在此，此人名士，明廷寧宜執之乎﹖」欽因起撫篤曰：「蘧伯玉恥獨為君子，足下如何專取仁義！」篤曰：「今欲分之，明廷載半去矣。」〔賢曰：明廷，猶言明府，言不執儉，得義之半也。〕欽歎息而去。篤導儉經北海戲子然家，〔戲，許宜翻。姓譜：伏戲氏之後。〕遂入漁陽出塞。其所經歷，伏重誅者以十數，連引收考者布偏天下，宗親並怕殄滅，郡縣為之殘破。〔為，于偽翻。〕儉與魯國孔褎、融送獄，〔相，息亮翻。〕未知所坐。融曰：「保納舍藏者，融也，當坐。」〔謂自保無他而納儉，因舍止而藏匿之。〕褎曰：「彼來求我，非弟之過。」吏問其母，母曰：「家事任長，〔任，音壬。長，知兩翻。〕妾當甚辜。」一門爭死，郡縣疑不能決，乃上讞之，〔賢曰：前書音義曰：讞，請也。上，時掌翻。讞，音宜桀翻。〕詔書竟坐褎。及黨禁解，儉乃還鄉里，後為衛尉，卒，年八十四。〔儉傳云：建安初，徵為衛尉，不得已而起。險見曹氏世得已萌，乃闔門縣車，不豫政事，歲餘，卒於許下。〕夏馥聞張儉亡命，歎曰：「孽自己作，空汙良善，汙，烏路翻。〕一人逃死，禍及萬家，何以生為！」乃自翦須變形，〔須，與鬚同。〕入林慮山中，〔慮，音廬。〕隱姓名，為治家傭，親突煙炭，形貌毀瘁，〔瘁，似醉翻。〕積二三年，入無知者。馥弟靜載縑帛追求餉之，馥不受曰：「弟柰何載禍相餉乎！」黨禁未解而卒。\n\n 　　初，中常侍張讓父死，歸葬熲川，雖一郡畢至，至名士無往者，讓甚恥之，陳寔獨弔焉。及誅黨人，讓以寔故，多所全宥。南陽何顒，素與陳蕃、李膺善，亦被收捕，〔顒，魚容翻。被，皮義翻。〕乃變名姓匿汝南間，與袁紹為奔走之交，常私人雒陽，從紹計議，為諸名士罹黨事者求救援，設權計，使得逃隱，所全免甚眾。\n\n 　　初，太尉袁湯三子，成、逢、隗，成生紹，逢生術。〔據術字公路，當讀如月令「審端徑術」之術，音遂。又據說文：術，邑中道，讀從入聲。則二音皆通。隗，五罪翻。〕逢、隗皆有名稱，少歷顯官。〔稱，尺證翻。少，詩照翻。〕時中常侍袁赦〔考異曰：袁紀作「袁朗」，今從范書袁隗傳。〕以逢、隗宰相家，與之同姓，推崇以為外援，故袁氏貴寵於世，富奢甚，不與他公族族。紹壯健有威容，愛士養名，賓客輻湊歸之，輜軿，柴轂，填接街陌。〔賢曰：說文曰：軿車，衣車也。鄭玄註周禮曰：軿，猶屏也，取其自蔽隱。柴轂，賤者之車。袁紹事始此。黨錮既死，而誅宦官者二袁也。人不為善而欲去害己者，天其許之乎！〕術亦以俠氣聞。逢從兄子閎，少有操行，〔俠，戶頰翻。從，才用翻。少，詩照翻。行，下孟翻。〕以耕學為業，逢、隗數饋之，無所受。〔數，所角翻。〕閎見時方險亂，而家門富盛，常對兄弟歎曰：「吾先公福祚，後世不能以德守之，而競為驕奢，與亂世爭權，此即晉之三卻矣。」〔先公，謂袁安也。三卻，謂晉大夫卻錡、卻犨、卻至也。卻氏世為晉卿，三子者憑藉世資，驕奢侵權，為厲公所殺。〕及黨事起，閎欲投迹深林，以母老，不宜遠遁，乃築土室四周於庭，不為戶，自牖飲食。母思閎時，往就視，母去，便自掩閉，兄弟妻子莫得見也。潛身十八年，卒於土室。\n\n 　　初，范滂等非訐朝政，〔賢曰：訐，謂橫議是非也。訐，居謁翻。朝，直遙翻。〕自公卿以下皆折節下之，〔折，而設翻。下，遐稼翻。〕太學生爭慕其風，以為文學將興，處士復用。申屠蟠獨歎曰：「昔戰國之世，處士橫議，列國之王室為擁篲先驅，〔史記：鄒衍如燕，昭王擁篲先驅，請列弟子之座而受業，築碣石宮，身親往師之。處，昌呂翻。復，扶又翻。橫，戶孟翻。為，于偽翻。篲，祥歲翻。〕卒有坑儒燒書之禍，〔事見七卷秦始皇三十四年、三十五年。卒，子恤翻。〕今之謂矣。」乃絕迹於梁、碭之間，〔碭，音唐。〕因樹為屋，自同傭人。居二年，滂等果罹黨錮之禍，唯蟠超然免評論。\n\n 　　臣光曰：天下有道，君子揚于王庭以正小人之罪，而莫敢不服。天下無道，君子囊括不言以避小人之禍，而猶或不免。〔坤之六四，居近五之位而無相得之義，乃上下閉隔之時，群陰既盛，故當括囊以避禍。夬以五陽決一陰，小人衰微，君子道盛，故可揚于王庭以聲小人之罪。〕黨人生昏亂之世，不在其位，四海橫流，而欲以口舌救之，臧否人物，〔橫，戶孟翻。否，音鄙。〕激濁揚清，撩虺蛇之頭，〔撩，連條翻。〕蹺【章：乙十六行本「蹺」作「踐」；乙十一行本同；孔本同；退齋校同；熊校同。】虎狼之尾，以至身被淫刑，〔被，皮義翻。〕禍及朋友，士類殲滅而國隨以亡，不亦悲乎！〔殲，息廉翻。〕夫唯郭泰既明且哲，以保其身，〔以尹吉甫美仲山甫者美郭泰。〕申屠蟠見幾而作，不俟終日，〔謂申屠蟠得豫之六二。幾，居希翻。〕卓乎其不可及已！\n\n 　　庚子晦，日有食之。\n\n 　　十一月，太尉劉寵免；太僕扶溝郭禧為太尉。\n\n 　　鮮卑寇并州。\n\n 　　長樂太僕曹節病困，詔拜車騎將軍。有頃，疾瘳，上印綬，〔上，時掌翻。〕復為中常侍，位特進，秩中二千石。\n\n 　　高句驪王伯固寇遼東，玄菟太守耿臨討降之。〔句，如字，又音駒。驪，力知翻。〕\n\n 　　三年（庚戌、一七○）\n\n 　　春，三月，丙寅晦，日有食之。\n\n 　　徵段熲還京師，拜侍中。熲在邊十餘年，未嘗一日蓐寢，〔熲，古迥翻。郭璞曰：席也。〕與將士同甘苦，故皆樂為死戰，〔樂，音洛。〕所嚮有功。\n\n 　　夏，四月，太尉郭禧罷；以太中大夫聞人襲為太尉。\n\n 　　秋，七月，司空劉囂罷；八月，以大鴻臚梁國橋玄為司空。〔姓譜：黃帝葬橋山，子孫守冢，因氏焉。〕\n\n 　　九月，執金吾董寵坐矯永樂太后屬請，下獄死。〔屬，之卻翻。下，遐稼翻。〕\n\n 　　冬，鬱林太守谷永以恩信招降烏滸人十餘萬，〔萬震曰：烏滸之地，在廣州之南，交州之北。賢曰：烏滸，南方夷號也。廣州記曰：其俗食人，以鼻飲酒，口中進噉如故。劉昫曰：貴州鬱平縣，漢鬱林廣鬱縣地，古西甌駱越所居，谷永招降烏滸，開置七縣，即此也。杜佑曰：烏滸地在今南海郡之西南，安南府北朔寧郡管。滸，呼古翻。〕皆內屬，受冠帶，開置七縣。\n\n 　　涼州刺史扶風孟佗〔賢曰：佗，音譢。〕遣從事任涉將敦煌兵五日人，與戊己校尉【章：乙十六行本「校尉」作「司馬」；乙十一行本同。】曹寬、西域長大張宴將焉耆、龜茲、車師前、後部，合三萬餘人討疏勒，〔以元年疏勒弒其王也。任，音壬。敦，徒門翻。校，戶孝翻。龜茲，音丘慈。〕攻楨中城，四十餘日，不能下，引去。其後疏勒王連相殺害，朝廷亦不能復治。〔復，扶又翻。治，直之翻。〕\n\n 　　初，中常侍張讓有監奴，典任家事，威形諠赫。〔諠，況遠翻。〕孟佗資產饒贍，〔贍，而豔翻。〕與奴朋結，傾竭饋問，無所遺愛。〔言其汎愛無有遺者。〕奴咸德之，問其所欲。佗曰：「吾望汝曹為我一拜耳！」〔為，于偽翻。〕時賓客求謁讓者，車常數百千兩，〔兩，音亮。〕佗詣讓，後至，不得進，監奴及率諸倉頭迎拜於路，遂共轝車入門，〔轝，羊茹翻。〕賓客咸驚，謂佗善於讓，皆爭以珍玩賂之。佗分以遺讓，〔遺，于季翻。〕讓大喜，由是以佗為涼州刺史。\n\n 　　四年（辛亥、一七一）\n\n 　　春，正月，甲子，帝加元服，赦天下，唯黨人不赦。\n\n 　　二月，癸卯，地震。\n\n 　　三月，辛酉朔，日有食之。\n\n 　　太尉聞人襲免；以太僕汝南李咸為太尉。\n\n 　　太疫。司徒許訓免；以司空橋玄為司徒；夏，四月，以太常南陽來豔為司空。\n\n 　　秋，七月，司空來豔免。\n\n 　　癸丑，立貴人宋氏為皇后。后，執金吾酆之女也。\n\n 　　司徒橋玄免；以太常南陽宗俱為司空，前司空許栩為司空。\n\n 　　帝以竇太后有援立之功，冬，十月，戊子朔，率群臣朝太后於南宮，親饋上壽。〔朝，直遙翻。饋，進食也。〕黃門令董萌因此數為太后訴冤，〔數，所角翻。為，于偽翻。〕帝深納之，供養資奉，有加於前。〔共，居用翻。養，羊尚翻。〕曹節、王甫疾之，誣萌以謗訕永樂宮，〔帝母孝仁董太后所居也。樂，音洛。〕下獄死。〔下，遐稼翻。〕\n\n 　　鮮卑寇并州。 \n",
    "资治通鉴第五十七卷-汉纪四十九": "　　漢紀四十九〔起黓困敦（壬子），盡上章涒灘（庚申），凡九年。〕\n\n 　　孝靈皇帝上之下\n\n 　　熹平元年（壬子、一七二）\n\n 　　春，正月，車駕上原陵。司徒掾陳留蔡邕曰：「吾聞古不墓祭。朝廷有上陵之禮，始謂謂可損；今見威儀，察其本意，乃知孝明皇帝至孝惻隱，不易奪也。〔據禮儀志，西都舊有上陵，至東都則其儀文愈備，其略見四十四卷永平元年。上，時掌翻。掾，俞絹翻。易，以豉翻。〕禮有煩而不可省者，此之謂也。」\n\n 　　三月，壬戌，太傅胡廣薨，年八十二。廣周流四公，〔太傅、太尉、司徒、司空。〕三十餘年，〔賢曰：廣以順帝漢安元年為司空，至熹平元年薨，三十一年也。〕歷事六帝，〔安、順、沖、質、桓、靈。〕禮任極優，罷免未嘗滿歲，輒復升進。〔復，扶又翻。〕所辟多下名士，與故吏陳蕃、李咸並為三司。〔三司，即三公。〕練達故事，明解朝章，〔解，戶買翻，曉也。朝，直遙翻。〕故京師諺曰：「萬事不理，問伯始；天下中庸，有胡公。」〔胡廣，字伯始。夫既曰：「萬事不理問伯始」，則當時之責望亦重矣，豈可以三十餘年周流四公為榮哉！賢曰：中，和也。庸，常也。中和可常行之德也。〕然溫柔謹愨，常遜言恭色以取媚於時，無忠直之風，天下以此薄之。\n\n 　　五月，己巳，赦天下，改元。\n\n 　　長樂太僕侯覽坐專權橋奢，策收印綬，自殺。〔長樂太僕，太后宮官也；主馭，宦者為之，秩二千石。樂，音洛。〕\n\n 　　六月，京師大水。\n\n 　　竇太后母卒於比景，太后憂思感疾，癸巳，崩於雲臺。宦者積怨竇氏，以衣車載太后尸置城南市舍，數日，曹節、王甫欲用貴人禮殯。帝曰：「太后親立朕躬，統承大業，豈宜以貴人終乎！」於是發喪成禮。\n\n 　　節等欲別葬太后，而以馮貴人配祔。〔賢曰：祔，謂新死之主祔於先死者之廟，婦祔於其夫，所祔之妃妾祔於妾祖姑也。〕詔公卿大會朝堂，〔朝，直遙翻。〕令中常侍趙忠監議。〔監，古銜翻。〕太尉李咸時病，扶輿而起，擣椒自隨，〔孔穎達曰：釋木云：檓，大椒。郭璞曰：今椒樹叢生，實大者名為檓。陸璣疏云：椒樹如茱萸，有針刺，葉堅而滑澤，蜀人作茶，吳人作茗，皆合煮其葉以為香。今成皋山間有椒，謂之竹 葉椒，其樹亦如蜀椒，少毒熱，不中合藥也，可著飲食中；又用烝雞豚，最佳香。東海諸島亦有椒樹，枝葉皆相似，子長而不圓，甚香，其昧似橘皮。本草亦云： 椒，大熱，有毒。按李咸擣椒自隨，齊明帝將殺高武諸孫，敕太官煮椒二斛，蓋其毒能殺人也。〕謂妻子曰：「若皇太后不得配食桓帝，吾不生還矣！」〔欲以死爭之也。〕既議，坐者數百人，各瞻望良久，莫肯先言。趙忠曰：「議當時定！」廷尉陳球曰：「皇太后以盛德良家，母臨天下，宜配先帝，是無所疑，」忠笑而言曰：「陳廷尉宜便操筆。」〔操，千高翻。〕球即下議曰：「皇太后自在椒房，有聰明母儀之德；遭時不造，援立聖明承繼宗廟，功烈至重。先帝晏駕，因遇大獄，遷居空宮，不幸早世，家雖獲罪，事非太后，今若別葬，誠失天下之望。且馮貴人冢嘗被發掘，骸骨暴露，與賊併尸，魂靈汙染，〔賢曰：段熲為河南尹，坐盜發馮貴人冢，左遷諫議大夫。余據熲以延熹三年入為侍中，轉執金吾、河南尹，則發冢之事於是年近耳。被，皮義翻。〕且無功於國，何宜上配至尊！」忠省球議，〔省，悉井翻；下同。〕作色俛仰，蚩球曰：「陳廷尉建此議甚健！」〔蚩，笑也。〕球曰：「陳、竇既冤，皇太后無故幽閉，臣常痛心，天下憤歎！今日言之，退而受罪，宿昔之願也！」李咸曰：「臣本謂宜爾，誠與意合。」於是公卿以下皆從球議。曹節、王甫猶爭，以為：「梁后家犯惡逆，別葬懿陵，〔梁后先桓帝崩，葬懿陵。梁冀誅，始廢陵為貴人冢。〕武帝黜廢衛后，而以李夫人配食，〔戾太子之亂，武帝策廢其母衛后，后自殺。武帝崩，霍光緣帝雅意，以李夫人配食。〕今竇氏罪深，豈得合葬先帝！」李咸復上疏曰：「臣伏惟章德竇后虐害恭懷，安思閻后家犯惡逆，〔竇后事見四十六卷章帝建初八年。閻后事見五十卷、五十一卷安帝延光三年、四年。復，扶又翻。〕而和帝無異葬之議，順朝無貶降文。〔朝，直遙翻。〕至於衛后，孝武皇帝身所廢棄，不可以為比。今長樂太后尊號在身，親嘗稱制，且援立聖明，光降皇祚。太后以陛下為子，陛下豈得不以太后為母！子無黜母，臣無貶君，宜合葬宣陵，一如舊制。」帝省奏，從之。〔省，悉景翻。考異曰：袁紀云：「河南尹李咸執藥上書曰：『昔秦始皇幽閉母后，感茅焦之言，音駕迎母，供養如初。夫以秦后之惡，始皇之悖，尚納直臣之語，不失母子之恩，豈況皇太后不以罪歿，陛下之過有重始皇！臣謹左手齎章，右手執藥，詣闕自聞。如遂不省，臣當飲鴆自裁，下覲先帝，具陳得失。』章省，上感其言，使公卿更議。廷尉陳球乃下議。」與范不同，今從范書。〕\n\n 　　秋，七月，甲寅，葬桓思皇后于宣陵。\n\n 　　有人書朱雀闕，〔古今註：永平二年十一月，初作北宮，朱爵，南司馬門闕，在宮門之外。〕言：「天下大亂，曹節、王甫幽殺太后，〔考異曰：舊云：「常侍侯覽多殺黨人」按時覽已死，恐誤。今去之。〕公卿皆尸祿，無忠言者。」詔司隸校尉劉猛逐捕，十日一會。猛以誹書言直，不肯急捕。月餘，主名不意；〔賢曰：不得書闕主名。〕猛坐左轉諫義大夫，以御史中丞段熲代之。熲乃四出逐捕，及太學游生繫者千餘人。節等又使熲以他事奏猛，論輸左校。〔校，戶教翻。〕\n\n 　　初，司隸校尉王寓依倚宦官，求薦於太常張奐，奐拒之，寓遂陷奐以黨罪禁錮。奐嘗與段熲爭擊羌，不相平，〔事見上卷建寧元年。〕熲為司隸，欲逐奐歸敦煌而害之；〔奐徙屬弘農事見上卷桓帝永康元年。敦，徒門翻。〕奐奏記哀請於熲，乃得免。\n\n 　　初，魏郡李膺李暠為司隸校尉，〔暠，古老翻。〕以舊怨殺扶風蘇謙；謙子不韋瘞而不葬，〔瘞，於計翻。〕變姓名，結客報仇。暠遷大司農，不韋匿於廥中，鑿地旁達暠之寢室，〔說文曰：廥，芻槀藏，音工外翻。〕殺其妾并小兒。暠大懼，以板藉地，一夕之徙。又掘暠父冢，斷取其頭，〔斷，丁管翻。〕標之於市。暠求捕不獲，憤恚，嘔血死。〔恚，於避翻。〕不韋遇赦還家，乃葬父行喪。張奐素睦於蘇氏，而段熲與暠善，熲辟不韋為司隸從事，不韋懼，稱病不詣。熲怒，使從事張賢就家殺之，先以鴆與賢父曰：「若賢不得不韋，便可飲此！」賢遂收不韋，并其一門六十餘人，盡誅之。\n\n 　　勃海王悝之貶癭陶也，〔悝，苦回翻。癭，於郢翻。〕因中常侍王甫求復國，許謝錢五千萬；既而桓帝遺詔復悝國，〔怪復國事見上卷永康元年。〕悝知非甫功，不肯還謝錢。中常侍鄭颯、中黃門董騰數與悝交通，〔颯，音立。數，所角翻。〕甫密司察以告段熲。〔司，讀曰伺。〕冬，十月，收颯送北寺獄，使尚書令廉忠誣奏「颯等謀迎立悝，大逆不道」，遂詔冀州刺史數悝考實，迫責悝，令自殺；妃妾十一人、子女七十人、伎女二十四人皆死獄中，〔伎，渠綺翻。〕傅、相以悉伏誅。甫等十二人皆以功封列侯。\n\n 　　十一月，會稽妖賊許生起句章，〔句章縣，屬會稽郡。賢曰：故城在今越州鄮縣西。十三州志曰：句踐之地，南至句無，其後併吳，因大城之，章霸功，以示子孫，故曰句章。妖，於驕翻。句，音章句之句。〕自稱陽明皇帝，眾以萬數，遺揚州刺史臧旻、丹陽太守陳寅討之。\n\n 　　十二月，司徒許栩罷；以太鴻臚袁隗為司徒。〔隗，五罪翻。考異曰：袁紀在四年。今從范書。〕\n\n 　　鮮卑寇并州。\n\n 　　是歲，單于車兒死，子屠特若尸逐就單于立。〔車，昌遮翻。〕\n\n 　　二年（癸丑、一七三）\n\n 　　春，正月，大疫。\n\n 　　丁丑，司空宗俱薨。\n\n 　　二月，壬午，赦天下。\n\n 　　以光祿勳楊賜為司空。\n\n 　　三月，太尉李咸免。\n\n 　　夏，五月，以司隸校尉段熲為太尉。\n\n 　　六月，北海地震。\n\n 　　秋，七月，司空楊賜免；以太常熲川唐珍為司空。珍，衡之弟也。\n\n 　　冬，十二月，太尉段熲罷。\n\n 　　鮮卑寇幽、并二州。\n\n 　　癸酉晦，日有食之。\n\n 　　二年（甲寅、一七四）\n\n 　　春，二月，己巳，赦天下。\n\n 　　以太常東海陳耽為太尉。\n\n 　　三月，中山穆王暢薨，無子，國除。〔暢，中山簡王焉之曾孫。焉，光武子。考異曰：本傳云：「子節王稚嗣，無子，國除。」與帝紀異，未知孰是，又不知稚薨在何年，今且從帝紀。〕\n\n 　　夏，六月，封河間王利子康為濟南王，奉孝仁皇祀。〔帝入繼大宗，故以康奉孝仁皇祀。利，帝從兄弟也。濟，子禮翻。〕\n\n 　　吳郡司馬富春孫堅召募精勇，得千餘人，助州郡討許生。〔百官志，郡有丞、長史，而無司馬。蓋是時以盜起，置司馬以主兵也。富春縣，屬吳郡。賢曰：今杭州富陽縣也，避晉簡文帝母鄭太后諱，改曰富陽。〕冬，十一月，【張：「月」下脫「堅從」二字。】臧旻、陳寅大破生於會稽，斬之。〔會，工外翻。〕\n\n 　　任城王博薨，無子，國絕。〔桓帝延熹四年，博紹封任城國。〕\n\n 　　十二月，鮮卑入北地，太守夏育率屠各追擊，破之。〔守，式又翻。夏，戶雅翻。屠，直於翻。〕遷育為護烏桓校尉。鮮卑又寇并州。\n\n 　　司空唐珍罷，以永樂少府許訓為司空。〔永樂少府，董太后宮內也。樂，音洛。〕\n\n 　　四年（乙卯、一七五）\n\n 　　春，三月，詔諸儒正五經文字，命議郎蔡邕為古文、篆、隸三體書之， 刻石，立于太學門外。〔雒陽記曰：太學在雒陽城南開陽門外，講堂長十丈，廣二丈，堂前石經四部，本碑凡四十六枚。西行，尚書、周易、公羊傳十六碑存，十二 碑毀。南行，禮記十五碑悉崩壞。東行，論語三碑毀。禮記碑上有諫議大夫馬日磾、議郎蔡邕名。古文，科斗書也。篆，大篆也。隸，今謂之八分書。後魏江式曰：伏羲氏作而八封形其畫，軒轅氏興而靈龜彰其采。古史蒼頡覽二象之爻，觀鳥獸之迹，別刱文字，以代結繩。迄於三代，厥體頗異。雖依類取制，未能殊蒼氏矣。周禮：保氏教國子以六書：一曰指事，二曰象形，三曰形聲，四曰會意，五曰轉注，六曰假借。蓋是史頡之遺法。及宣王太史史籀著大篆十五篇，與古文或同或異，時人即謂之籀書。孔子修六經，左丘明述春秋，皆以古文。七國殊軌，文字乖別；秦兼天下，李斯奏罷不秦文者。斯作蒼頡篇，車府令趙高作爰歷篇，太史令胡母敬作博學篇，皆取史籀，或頗有省改，所謂小篆者也。秦燒經書，滌除舊典，官獄繁多，以趣約易，始用隸書，古文由此息矣。隸書者，始皇使下杜人程邈附於小篆所作也。世人以邈徒隸，即謂之隸書。故秦有八體：一曰大篆，二曰小篆，三曰符書，四曰蟲書，五曰摹印，六曰署書，七曰殳書，八曰隸書。漢興有尉律學，教以籀書，又習八體。又有草書，莫知誰始，其書形雖無厥誼，亦是一時之變通也。孝宣時，召通蒼頡讀者，獨張敞從受之。涼州刺史杜業、沛人爰禮、講學大夫秦近亦能言之。孝平時，徵禮等百餘人說文字於未央宮中，黃門侍郎揚雄採以作訓纂。亡新居攝，使大司馬甄豐校文字之部，頗改定古文，時有六書：一曰古文，孔子壁中書也；二曰奇字，即古文而異者；三曰篆書，云小篆也；四曰佐書，秦隸書也；五曰繆篆，所以摹印也；六曰鳥蟲，所以書幡信也。壁中書者，魯恭王壞孔子宅，而得尚書、春秋、論語、孝經也。又北平侯張蒼獻春秋左氏傳，書體與孔氏相類，即前代之古文矣。後漢，郎中扶風曹喜號曰工篆，小異斯法，而甚精巧，自是後學，皆其法也。又詔侍中賈逵修理舊文，殊藝異術，王教一端，苟有可以加於國者，靡不悉集。逵，即汝南許慎古學之師也。慎嗟時人之好奇，歎俗儒之穿鑿，撰說文解字十五篇，類聚群分，雜而不越，最可得而論也。左中郎將陳留蔡邕採李斯、曹喜之法，為古今雜形。詔於太學立石碑，刊載五經，題書楷法，多是邕書。後開鴻都，書畫奇能莫不雲集。時諸方獻篆，無出邕者。魏初，博士清河張揖著埤蒼、廣雅、古今字詁，綴拾遺漏，增長事類，抑於文為益，然其字計方之許篇，古今體用，或得或失。陳留邯戰淳亦與揖同時，善倉、雅、許氏字指，八體六書，精究閑理，有名於揖，又建三字石經於漢碑西，較之說文篆隸大同，而古字小異。又有京兆韋誕、河東衛覬二家，並號能篆，當時臺觀膀題、寶器之銘，悉是誕書，咸傳之子孫，世稱其妙。晉世，義陽王典祠令呂忱表上字林六卷，尋其況趣，附託許慎說文；而按偶章句，隱別古籀奇惑之字，文得正隸，不差篆意也。忱弟靜別放故左校令李登聲類之法，作韻集五卷，使宮商徴徵羽各為一篇，而文字與兄便是魯、衛，音讀楚、夏，時有不同。皇魏承百王之季，世易風移，文字改變，篆形繆錯，隸體失真，俗學鄙習，復加虛造，巧談辯士，以意為疑，炫惑於時，難以釐改，乃曰「追來為歸，巧言為辯，小兔為聴，神虫為蠶，」如斯甚眾，皆不合孔氏古書、史籀大篆、許氏說石、石經三字也。式言字學，本末頗詳，故備著之。趙明誠金石錄曰：石經，蓋漢靈帝熹平四年所立，其字則蔡邕小字八分書也；後漢書儒林傳敘云「為古文、篆、隸三體」者，非也，蓋邕所書乃八分，而三體石經乃魏時所建也。洪氏隸續曰：石經見於范史帝紀及儒林、宦者傳，皆云五經。蔡邕、張馴傳則曰六經。惟儒林傳云：為古文、篆、隸三體書法。酈氏水經云，漢立石經於太學。魏正始中，又刻古文、篆、隸三字石經。唐志有三字石經古篆兩種，曰尚書，曰左傳。獨隋志所書異同，其目有一字石經七種，三字石經三種。既以七經為蔡邕書矣，又云魏立一字石經，乃其誤也。范蔚宗時，三體石經與熹平所鐫並列於學官，故史筆誤書其事，後人襲其譌錯，或不見石刻，無以考正。趙氏雖以一字為中郎所書，而未見三體者。歐陽氏以三體為漢碑，而未嘗見一字者。近世方勺作泊宅編，載其弟匋所跋石經，亦為范書、隋志所惑，指三體為漢字。至公羊碑有馬日磾等名，乃云世用其所正定之本，因存其名。可謂謬論。北史江式云：魏邯戰涼以書教皇子，建三字石經於漢碑西。按此碑以正始年中立。漢書云：元嘉元年，度尚命邯戰涼作曹娥碑。時淳已弱冠，自云嘉至正始亦九十餘年。式以三字為魏碑則是；謂之邯戰淳所書，非也。〕使後儒晚學咸取正焉。碑始立，其觀視及摹寫者車乘日千餘兩，填塞街陌。〔乘，繩證翻。兩，音亮。塞，悉則翻。〕\n\n 　　初，朝議以州郡相黨，人情比周，〔比，毗至翻；下同。〕乃制氏姻之家及兩州人士不得對相監臨，〔監，古銜翻。〕至是後有三互法，〔賢曰：三互，謂婚姻之家及兩州人不得交互為官也。復，扶又翻；下同。〕禁忌轉密，選用艱難，幽、冀二州久缺不補。蔡邕上疏曰：「伏見幽、冀舊壞，鎧、馬所出，〔賢曰：鎧，甲也。周禮考工記曰：燕無函。函，亦甲也。言幽、燕之地，家家皆能為函，故無函匠也。左傳曰：冀之北土，馬之所生。〕比年兵饑，漸至空耗。今者闕職經時，吏民延屬，〔比，毗至翻。延屬者，延頸而屬望也。屬，之欲翻。〕而三府選舉，踰月不定。臣怪問其故，云避三互。十一州有禁，當取二州而已。又，二州之士或復限以歲月，〔復，扶又翻；下同。〕狐疑遲淹，兩州懸空，萬里蕭修，無所管繫。愚以為三互之禁，禁之薄者。今但申以威靈，明其憲令，對相部主，〔冀州之人刺幽州，幽州之人刺冀州，是為對相部主。〕尚囡懼不敢營私；況乃三互，何足為嫌！昔韓安國起自徒中，〔韓安國，梁人，坐法抵罪，梁內史缺，天子遣使拜為梁內史，起徒中為二千石。〕朱買臣出於幽賤，〔朱買臣，吳人，家貧，賣薪以自給，後隨計吏至長安，拜會稽太守。〕並以才宜，還守本邦，豈復顧循三互，繫以末制乎！臣願陛下上則先帝，蠲除近禁，其諸州刺史器用可換者，憮拘日月、三互，以差厥中。」朝廷不從。\n\n 　　臣光曰：叔向有言：「國將亡，必多制。」〔左傳叔向詒子產書之言也。〕明王之政，謹擇忠賢而任之，凡中外之臣，有功則賞，有罪則誅，無所阿私，法制不煩而天下大治。〔治，直吏翻。〕所以然者何哉﹖執其本故也。及其衰也，百官之任不能擇人，而禁令益多，防閑益密，有功者以閡文不賞，〔閡，與礙同。〕為姦者以巧法免誅，上下勞擾而天下大亂。所以然者何哉﹖逐其末故也。孝靈之時，刺史、二千石貪如豺虎，暴殄烝民，而朝廷方守三互之禁。以今視之，豈不適足為笑而深可為戒哉！\n\n 　　封河間王建孫佗為任城王。〔佗，帝從兄弟之子也。佗，徒河翻。任，音壬。〕\n\n 　　夏，四月，郡、國七大水。\n\n 　　五月，丁卯，赦天下。\n\n 　　延陵園林災。〔延陵，成帝陵也。〕\n\n 　　鮮卑寇幽州。\n\n 　　六月，弘農、三輔螟。\n\n 　　于窴王安國攻拘彌，大破之，殺其王。〔窴，徒賢翻。〕戊己校尉、西域長史各發兵輔立拘彌侍子定興為王，人眾裁千口。\n\n 　　五年（丙辰、一七六）\n\n 　　夏，四月，癸亥，赦天下。\n\n 　　益州郡夷反，太守李顒討平之。〔顒，魚容翻。〕\n\n 　　大雩。\n\n 　　五月，太尉陳耽罷；以司空許訓為太尉。\n\n 　　閏月，永昌太守曹鷥上書曰：「夫黨人者，或耆年淵德，或衣冠英賢，皆宜股肱王室，左右大猷者也；而久被禁錮，辱在塗泥。〔被，皮義翻。〕謀反大逆尚蒙赦宥，黨人何罪，獨不開恕乎！所以災異屢見，〔見，賢遍翻。〕水旱荐臻，皆由於斯。宜加沛然，以副天也。」帝省奏，大恕，〔省，悉井翻。〕即詔司隸、益州檻車收鷥，送槐里獄，掠殺之。〔永昌郡，屬益州刺史。而扶風槐里縣，屬司隸。蓋詔益州收鷥，而司隸送槐里獄。掠，音亮。〕於是詔州郡更考黨人門生、故吏、父子、兄弟在位者，悉免官禁錮，爰及五屬。〔賢曰：謂斬衰、齊衰、小功、大功、緦麻也。〕\n\n 　　六月，壬戌，以太常南陽劉逸為司空。\n\n 　　秋，七月，太尉許訓罷；以光祿勳劉寬為太尉。\n\n 　　冬，十月，司徒袁隗罷；十一月，丙戌，以光祿大夫楊賜為司徒。\n\n 　　令三公條秦長吏苛酷貪污者，罷免之。平原相漁陽陽球坐嚴酷，徵詣廷尉。〔姓譜：齊人遷陽，子孫以國為氏。一曰：周景王封少子於陽樊，因邑命氏。考異曰：本傳：司空張顥條奏。按顥，光和元年為太尉，未嘗為司空。球，光和元年陷蔡邕時，已為將作大匠，不知被徵果在何年，唯熹平五年、六年、大旱，故附於此。〕帝以球前為九江太守討賤有功，〔球傳云：九江山賤起，三府上球有理姦才，拜九江太守。球到，設方略，凶賤殄破。〕特赦之，拜議郎。\n\n 　　市賈小民相聚為宣陵孝子者數十人，詔皆除太子舍人。〔宣陵，桓帝陵。百官志：太子舍人秩二百石，更直宿衛，如三署郎中。賈，音古。〕\n\n 　　秋，七月，司空劉逸免；以衛尉陳球為司空。\n\n 　　初，帝好文學，〔好，呼到翻。〕自造皇羲篇五十章，因引諸生能為文賦者並待制鴻都門下；後諸為尺牘及工書鳥篆者，〔賢曰：說文曰：牘，書板也，長二尺。藝文志曰：六體者，古文、奇字、篆書、隸書、繆篆、蟲書。音義曰：古文，謂孔子壁中書也。奇字，即古文而異者也。篆書，謂小篆，蓋秦始皇使程邈所作也。隸書亦程邈所獻，主於徒隸，從簡易也。繆篆，謂其文屈曲纏繞，所以摹印章。蟲書，謂為蟲鳥之形，所以書旛信也。〕皆加引召，遂至數十人。侍中祭酒樂松、賈護多引無行趣勢之徒置其間，〔百官志：侍中有僕射一人，中興轉為祭酒。行，下孟翻。趣，七喻翻。〕獈陳閭里小事；〔獈，許記翻。〕帝甚悅之，待以不次之位；又久不親行郊廟之禮。會詔群臣各陳政要，蔡邕上封事曰：「夫迎氣五郊，清廟祭祀、養老辟雍，〔迎氣五郊及養老辟雍，註並見四十四卷明帝永平二年。漢宗廟一歲五祀，春以正月，夏以四月，秋以七月，冬以十月及臘。〕皆帝者之大業，祖宗所祗奉也。而有司數以蕃國疏喪、宮內產生及吏卒小汙，〔疏喪，謂疏屬之喪也。賢曰：小汙，謂病及死也。數，所角翻。〕廢闕不行，忘禮敬之大，任禁忌之書，拘信小故，以虧大典。自今齋制宜如故典，〔漢制：凡齋，天地七日，宗廟、山川五日，小祀三日。齋日內有汙染解齋，副倅行禮；先齋一日有汙穢災變，齋祀如儀。〕庶答風霆、災妖之異。〔妖，於驕翻。〕又，古者取士必使諸侯歲貢，〔尚書大傳曰：古者諸侯之於天子，三歲一貢士。〕孝武之世，郡舉孝廉，又有賢良、文學之選，於是名臣輩出，文武並興。漢之得人，數路而已。〔賢曰：數路，謂孝廉、賢良、文學之類也。〕夫書畫辭賦，才之小者；臣國治政，未有其能。〔治，直之翻；下同。〕陛下即位之初，先涉經術，聽政餘日，觀省篇章，〔省，悉井翻。〕聊以游意當代博奕，非以為教化取士之本。而諸生競利，作者鼎沸，其高者頗引經訓風喻之言，下則連偶俗語，有類俳優，或竊成文，虛冒名氏。臣每受詔於盛化門，差次錄第，其未及者，亦復隨輩皆見拜擢。既加之恩，難復收改，但守奉祿，於義已弘，不可復使治民，〔復，扶又翻。〕及在州郡。昔孝宣會諸儒於石渠，〔事見二十七卷甘露三年。〕章帝集學士於白虎，〔事見四十六卷建初四年。〕通經釋義，其事優大，文武之道，所宜從之。若乃小能小善，雖有可觀，孔子以為致遠則泥，君小固當志其大者。〔賢曰：子夏曰：雖小道，必有可觀者焉，致遠恐泥。鄭玄註云：小道，如今諸子書也。泥，謂滯陷不通。邕以為孔子之言，當別有所據也。泥，乃計翻。〕又，前一切以宣陵孝子為太子舍人，臣聞孝文皇帝制喪服三十六日，〔事見十四卷文帝後七年。〕雖繼體之君，父子至親，公卿列臣受恩之重，皆屈情從制，不敢踰越。今虛偽小人，本非骨肉，既無垶私之恩，又無祿仕之實，側隱之心，義無所依。至有姦軌之人通容其中；桓思皇后祖載之時，〔鄭玄曰：祖，謂將葬，祖祭於庭。載，謂升柩於車也。〕東郡有盜人妻者，亡在孝中，本縣追捕，乃伏其辜。虛偽雜穢，難得勝言。〔勝，音升。〕太子官屬，宜搜選令德，豈有但取丘墓凶醜之人！其為不詳，莫與大焉，〔言雖他有不祥，莫與比並大也。〕宜遺歸田里，以明詐偽。」書奏，帝乃親迎氣北郊及行辟雍之禮。及詔宣陵孝子為舍人者悉改為丞、尉焉。〔漢縣置丞、尉。丞，署文書，典知倉獄。尉，主盜賤。〕\n\n 　　護烏桓校尉夏育上言：〔校，戶教翻。夏，戶雅翻。上，時掌翻。〕「鮮卑寇邊，自春以來三十餘發，請徵幽州諸郡兵出塞擊之，一冬、二春，必能禽滅。」先是護羌校尉田晏坐事論刑，〔先，悉薦翻。〕被原，〔被，皮義翻。〕欲立功自效，乃請中常侍王甫求得為將。甫因此議遣兵與育并力討賤，帝乃拜晏為破鮮卑中郎將；大臣多有不同；乃召百官議於朝堂。蔡邕議曰：「征討殊類，所由尚矣。然而時有同異，勢有可否，故謀有得失，事有成敗，不可齊也。夫以世宗神武，將帥良猛，財賦充實，所括廣遠，數十年間，官民俱匱，猶有悔焉。〔謂輪臺哀痛之詔也。〕況今人財並乏，事劣昔時乎！自匈奴遁逃，鮮卑強盛，據其故地，〔事見四十七卷和帝永元五年。〕稱兵十萬，才力勁健，意智益生；加以關塞不嚴，禁網多漏，精金良鐵，皆為賊有，漢人逋逃為之謀主，兵利馬疾，過於匈奴。昔段熲良將，習兵善戰，有事西羌，猶十餘年。〔段熲自桓帝延熹二年擊西羌，至建寧二年始成功，凡十一年。〕今育、晏才策未必過熲，鮮卑種眾不弱曩時，〔種，章勇翻。〕是為耗竭諸夏，并力蠻夷。夫邊垂之患，手足之疥搔，中國之困，胸背之瘭疽，〔賢曰：疥，音介。搔，新到翻。埤蒼曰：瘭，必燒翻。杜預註左傳曰：疽，惡瘡也。〕方今郡縣盜賊尚不能禁，況此醜虜而可伏乎！昔高祖忍平城之恥，呂后棄慢書之詬，〔詬，古候翻，恥也。〕方之於今，何者為盛﹖天設山河，秦築長城，漢起塞垣，所以別內外，異殊俗也。〔別，彼列翻。〕苟無慂國內侮之患則可矣，〔慂，與蹙同。〕豈與蟲螘之虜〔螘，與蟻同。〕校往來之數哉！雖或破之，豈可殄盡，而方令本朝為之旱食乎！〔為，于偽翻；下同。旰，晚也，音古按翻。〕昔淮南王安諫伐越曰：『如使越人蒙死以逆執事，廝輿之卒有一不備而歸者，〔前書音義曰：廝，微也。輿，眾也。〕雖得越王之首，猶為大漢羞之。』而欲以齊民易醜虜，皇威辱外夷，就如其言，猶已危矣，況乎得失不可量邪！」〔量，音良。〕帝不從。八月，遣夏育出高柳，田晏出雲中，匈奴中郎將臧旻率南單于出鴈門，各將萬騎，三道出塞二千餘里。檀石槐命三部大人各帥眾逆戰，〔檀石槐分其國為三部，見五十五卷桓帝延熹九年。帥，讀曰率。〕育等大敗，喪其節傳輜重，〔喪，息浪翻。傳，株戀翻。重，直用翻。〕各將數十騎奔還，死者什七八。三將檻車徵下獄，〔下，遐稼翻。〕贖為庶人。\n\n 　　冬，十月，癸丑朔，日有食之。\n\n 　　太尉刘宽免。\n\n 　　辛丑，京师地震。\n\n 　　十一月，司空陳球免。\n\n 　　十二月，甲寅，以太常河南孟戫為太尉。〔戫，音乙六翻。〕\n\n 　　以太常陳耽為司空。\n\n 　　遼西太守甘陵趙苞到官，遣使迎母及妻子，垂當到郡；道經柳城，〔杜佑曰：漢遼西郡故城在盧龍城東。柳城縣，屬遼西郡；賢曰：故城在今營州南。〕值鮮卑萬餘人入塞寇鈔，〔鈔，楚交翻。〕苞母及妻子遂為所劫質，〔質，音致，劫以為質也。〕載以擊郡。苞率騎二萬與賊對陳，〔陳，讀曰陣。〕賤出母以示苞，苞悲號，謂每曰：「為子無狀，欲以微祿奉養朝夕，不圖為母作禍。〔號，戶刀翻。養，羊亮翻。為，于偽翻。〕昔為母子，今為王臣，義不得顧私恩，毀忠節，唯當萬死，無以塞罪。」〔塞，悉則翻。〕母遙謂曰：「威豪，〔趙苞，字威豪。〕人各有命，何得相顧以虧忠義，爾其勉之！」苞即時進戰，賊悉摧破，其母妻皆為所害。苞自上歸葬，〔自上奏乞歸葬也。上，時掌翻。〕帝遣使弔慰，封鄃侯。〔鄃，音輸。〕苞葬訖，謂鄉人曰：「食祿而避難，非忠也；〔難，乃旦翻。〕殺母以全義，非孝也。如是，有何面目立於天下！」遂歐血而死。\n\n 　　光和元年（戊午、一七八）是年三月改元。〕\n\n 　　春，正月，合浦、交趾烏滸蠻反，〔滸，呼古翻。〕招引九真、日南民攻沒郡縣。\n\n 　　太尉孟戫罢。\n\n 　　二月，辛亥朔，日有食之。\n\n 　　癸丑，以光祿勳陳國、袁滂為司徒。\n\n 　　己未，地震。\n\n 　　置鴻都門學，其諸生皆敕州郡、三公舉用辟召，或出為刺史、太守，入為尚書、侍中，有封侯、賜爵者；〔賜爵關內侯以下也。〕士君子皆恥與為列焉。\n\n 　　三月，辛丑，赦天下，改元。\n\n 　　以太常常山張顥為太尉。顥，中常侍奉之弟也。\n\n 　　夏，四月，丙辰，地震。\n\n 　　侍中寺雌雞化為雄。\n\n 　　司空陳耽免；以太常來豔為司空。\n\n 　　秋，七月，壬子，青虹見玉堂後殿庭中。〔洛陽官殿名，南官有玉堂前後殿。見，賢遍翻。〕詔召光祿大夫楊賜等詣金商門，〔洛陽記曰：南宮有崇德殿、太極殿，殿西有金商門。〕問以災異及消復之術。〔消復者，消變而復其常也。〕賜對曰：「春秋讖曰：『天投蜺，天下怨，海內亂。』〔春秋演孔圖曰：霓者，斗之亂精也，失度投蜺見。郭璞註爾雅曰：雙出，色鮮盛者為雄，曰虹；闇者為雌，曰蜺。〕加四百之期，亦復垂及。〔春秋演孔圖曰：劉四百歲之際，褒漢王輔，皇王以期，有名不就。宋均註曰：雖褒族人為漢王以自輔，以當有應期，名見攝錄者，故名不就也。復，扶又翻。〕今妾媵、閹尹之徒共專國朝，〔媵，以證翻。朝，直遙翻。〕欺罔日月；又，鴻都門下招會群小，造作賦說，見寵於時，更相薦說，〔更，工衡翻。〕旬月之間，並各拔擢。樂松處常伯，任芝居納言，〔常伯，侍中。納言，尚書。處，昌呂翻。〕郤儉、梁鵠各受豐爵不次之寵，〔姓譜：欲，晉卿郤氏之後。〕而令搢紳之徒委伏畎鍈，〔鍈，古畝字。〕口誦堯、舜之言，身蹈絕俗之行，〔行，下孟翻。〕棄捐溝壑，不見逮及。冠屐倒易，陵谷化處，幸賴皇天垂象譴告。周書曰：『天子見怪則修德，諸侯見怪則修政，卿大夫見怪則修職，士庶人見怪則修身。』〔此逸書也。〕唯陛下斥遠佞巧之臣，〔遠，于願翻。〕速徵鶴鳴之士，〔易曰：鶴鳴在陰，其子和之；我有好爵，吾與爾靡之。繫辭曰：君子居室，言善，則千里之外應之。鶴鳴之士，言士之修身踐言，為時所稱者也。〕斷絕尺一，〔斷，丁管翻。〕抑止槃游，冀上天還威，眾變可弭。」\n\n 　　議郎蔡邕對曰：「臣伏思諸異，皆亡國之怪也。天於大漢殷勤不已，故屢出祅變以當譴責，〔祅，與妖同，於驕翻。〕吹令人君感悟，改危即安。今蜺墮、雞化，皆婦人干政之所致也。前者乳母趙嬈，貴重天下，〔嬈，奴鳥翻。〕讒諛驕溢，續以永樂門史霍玉，〔永樂門史，董太后宮官。樂，音洛。〕依阻城社，又為姦邪。今道路紛紛，復云有程大人者，〔宮中耆宿，皆稱中大人。復，扶又翻。〕察其風聲，將為國患；宜高為隄防，明設禁令，深惟趙、霍，以為至戒。今太尉張顥，為玉所進；光祿勳偉璋，有名貪濁；〔偉，姓；璋，名。〕又長水校尉趙玹，〔玹，音玄。〕屯騎校尉蓋升，〔蓋，古合翻。〕並叨時幸，榮富優足；宜念小人在位之咎，退思引身避賢之福。。伏見廷尉郭禧，純厚老成；光祿大夫橋玄，聰達方直；故太尉劉寵，忠實守正；並宜為謀主，數見訪問。〔數，所角翻。〕夫宰相大臣，君之四體，委任責成，優劣已分，不宜聽納小使，雕琢大臣也。〔賢曰：雕琢，謂鐫削以成其罪也。〕又，尚方工技之作，〔續漢志：尚方，掌上手工，作御刀劍諸好器物。技，巨綺翻。〕鴻都篇賦之文，可且消息，以示惟憂。〔惟，思也。〕宰府孝廉，士之高選，近者以辟召不慎，切責三公，而今業以小文超取選舉，開請託之門，違明王之典，眾心不厭，〔賢曰：厭，伏也，音一葉翻。〕莫之敢言；臣願陛下忍而絕之，思惟萬機，以答天望。聖朝既自約厲，左右近臣亦宜從化，人自仰損，以塞咎戒，〔塞，悉則翻。〕則天道虧滿，鬼神福謙矣。〔易曰：天道虧盈而益謙，鬼神害盈而福謙。以盈為滿者，避惠帝諱也。〕夫君臣不密，上有漏言之戒，下有失身之禍，〔易曰：君不密則失臣，臣不密則失身。〕願寢臣表，無使盡忠之吏受怨姦仇。」章奏，帝覽而歎息；因起更衣，〔更，工衡翻。〕曹節於後竊視之，悉宣語左右，〔語，牛倨翻。〕事遂漏露。其為邕所裁黜者，側目思報。\n\n 　　初，邕與大源臚劉郃素不相平，〔臚，陵如翻。郃，古合翻，又曷閣翻。〕叔父衛尉質又與將作大匠陽球有隙。球即中常侍程璜女夫也。璜遂使人飛章言「邕、質數以私 事請託於郃，郃不聽。邕含隱切，志欲相中。」〔賢曰：中，傷也。郃，古合翻。數，所角翻。中，竹仲翻。〕於是詔下尚書召邕詰狀。〔下，遐稼翻；下是下同。 詰，去吉翻。〕邕上書曰：「臣實愚戇，〔戇，陟降翻。〕不顧後害，陛下不念忠臣直言，宜加掩蔽，誹謗卒至，〔卒，讀曰猝。〕便用疑怪。臣年四十有六，孤特一 身，得託名忠臣，死有餘榮，恐陛下於此不復聞至言矣！」〔復，扶又翻。〕於是下邕、質於雒陽獄，劾以「仇怨奉公，議害大臣，大不敬，棄市。」〔誣邕以請託不聽，志欲中傷，為仇怨奉公之吏。三公、九卿皆大臣也。劾，戶概翻，又戶得翻。〕事奏，中常侍河南呂強愍邕無罪，力為伸請，〔為，于偽翻。〕帝亦更思其章，有詔：「減死一等，與家屬髡鉗徙朔方，不得以赦令除。」陽球使客追路刺邕，〔刺，七亦翻。〕客感其義，皆莫為用。球又賂其部主，〔部主，州牧、郡守也。〕使加毒害，所賂者反以其情戒邕，由是得免。\n\n 　　八月，有星孛于天市。〔孛，蒲內翻。〕\n\n 　　九月，太尉張顥罷；以太常陳球為太尉。\n\n 　　司空來豔薨。〔考異曰：袁紀云：「豔以久病罷。」今從范書。〕冬，十月，以屯騎校尉袁逢為司空。\n\n 　　宋皇后無寵，後宮幸姬眾共譖毀。勃海王悝妃宋氏即后之姑也，中常侍王甫恐后怨之，〔悝被誅，事見上熹平元年。悝，苦回翻。〕因譖后挾左道祝詛；〔祝，職救翻。詛，莊助翻。〕帝信之，遂策收璽綬。〔璽，斯氏翻。綬，音受。〕后自致暴室，以憂死。父不其鄉侯酆及兄弟並被誅。〔不其縣，前漢屬琅邪郡，後漢併省為鄉。賢曰：故城在今萊州即墨縣西南，蓋其縣之鄉也。其，音基。被，皮義翻；下同。〕\n\n 　　丙子晦，日有食之。\n\n 　　尚書盧植上言：「凡諸黨錮多非其罪，可加赦恕，申宥回枉。又，宋后家屬並以無辜委骸橫尸，不得斂葬，〔斂，力贍翻。〕宜敕收拾，以安遊魂。又，郡守、刺史一月數遷，宜依黜陟以章能否，縱不九載，可滿三歲。〔賢曰：書曰：三歲考績，三考黜陟幽明。孔安國註曰：三年考功。三考，九年。能否幽明有別，升進其明者，黜退其幽者，此皆唐堯之法也。載，子亥翻。〕又，請謁希求，一宜禁塞，〔塞，悉則翻。〕選舉之事，責成主者。又，天子之體，理無私積，宜弘大務，蠲略細微。」帝不省。〔省，悉井翻。〕\n\n 　　十一月，太尉陳球免；十二月，丁巳，以光祿大夫橋玄為太尉。\n\n 　　鮮卑寇酒泉；種眾日多，〔重，章勇翻。〕緣邊莫不被毒。〔被，皮義翻。〕\n\n 　　詔中尚方〔即尚方也，屬少府。〕為鴻都文學樂松、江覽等三十二人圖象立贊，以勸學者。〔為，于偽翻。〕尚書飲陽球諫曰：「臣案松、覽等皆出於微蔑，〔蔑者，微之甚，幾於無也。〕斗筲小人，〔筲，竹器，容斗二升，音所交翻。〕依憑世戚，附託權豪，俛睫，〔睫，即涉翻，目毛也。〕徼進明時。徼進明時。〔徼，一遙翻。〕或獻賦一篇，或鳥篆盈簡，〔賢曰：八體書有鳥篆，象形以為字也。〕而位升郎中，形圖丹青。亦有筆不點牘，辭不辨心，假手請字，妖偽百品，莫不蒙被殊恩，蟬蛻滓濁。〔賢曰：說文曰：蛻，蟬蛇所解皮也，音式銳翻，或音他外翻。〕是以有識掩口，〔謂掩口而笑也。〕天下嗟嘆。臣聞圖象之設，以昭勸戒，欲飲人君動鑒得失，未聞豎子小人詐作文頌，而可妄竊天官，垂象圖素者也。今太學、東觀〔東觀，在南宮。觀，古玩翻。〕足以宣明聖化，願罷鴻都之選，以銷天下之謗。」書奏，不省。〔省，悉井翻。〕\n\n 　　是歲，初開西邸賣官，〔開邸舍於西園，因謂之西邸。〕入錢各有差：二千石二千萬；四百石四百萬；其以德次應選者半之，或三分之一；於西園立庫以貯之。〔貯，丁呂翻。〕或詣闕上書占令長，隨縣好醜，豐約有賈。〔占，章贍翻。長，知兩翻。賈，讀曰價。〕富者則先入錢，貧者到官然後倍輸。又私令左右賣公卿，公千萬，卿五百萬。初，帝為侯時常苦貧，及即位，每歎桓帝不能作家居，〔居，積也。〕曾無私錢，故賣官聚錢以為私藏。〔藏，徂浪翻。〕\n\n 　　帝嘗問侍中楊奇曰：「朕何如桓帝﹖」對曰：「陛下之於桓帝，亦猶虞舜比德唐堯。」帝不悅曰：「卿強項，〔賢曰：強項，言不低屈也。〕真楊震子孫，死後必復致大鳥矣。」〔大鳥事見五十一卷安帝延光四年。復，扶又翻。〕奇，震之曾孫也。\n\n 　　南匈奴屠特若尸逐就单于死，子呼徵立。\n\n 　　二年（己未、一七九）\n\n 　　春，大疫。\n\n 　　三月，司徒袁滂免，以大鴻臚劉郃為司徒。〔考異曰：袁紀：「二月，丁巳，滂免。」「劉郃」作「劉邵」。今從范書。〕\n\n 　　乙丑，太尉橋玄罷，拜太中大夫；以太中大夫段熲為太尉。玄幼子遊門次，為人所劫，登樓求貨；〔所謂劫質也。〕玄不興。司隸校尉、河南尹圍守玄家，不敢迫。玄瞋目呼曰：〔瞋，七人翻。呼，火故翻。〕「姦人無狀，玄豈以一子之命而縱國賊乎！」促令攻之，玄子亦死。玄因上言：「天下凡有劫質，皆并殺之，不得贖以財寶，開張姦路。」由是劫質遂絕。〔質，音致。〕\n\n 　　京兆地震。\n\n 　　司空袁逢罷；以太常張濟為司空。\n\n 　　夏，四月，甲戌苜，日有食之。\n\n 　　王甫、曹節等姦虐弄權，扇動內外，太尉段熲阿附之。節、甫父兄子弟為卿、校、牧、守、令、長老布滿天下，所在貪暴。〔校，戶教翻。守，式又翻。長，知兩翻。〕甫養子吉為沛相，尤殘酷，凡殺人，皆磔尸車上，隨其罪目，宣示屬縣，〔賢曰：罪目，罪名也。磔，陟格翻。〕夏月腐爛，則以繩連其骨，周徧一郡乃止，見者駭懼。視事五年，凡殺萬餘人。尚書令陽球常拊髀發憤曰：「若陽球作司隸，此曹子安得容乎！」既而球果遷司隸。\n\n 　　甫使門生於京兆界辜榷官財物七千餘萬，〔前書音義曰：辜，障也；榷，專也；謂障餘人買賣而自取其利。榷，古岳翻。〕熲方以日食自劾。球詣闕謝恩，因奏甫、熲及中常侍淳于登、袁赦、封拡等罪惡，〔姓譜：封，夏封父之後。拡，音吐嗑翻。〕辛巳，悉收甫、熲等送雒陽獄，及甫子永樂少府萌、沛相吉。〔樂，音洛。〕球自臨考，甫等五毒備極；萌先嘗為司隸，乃謂球曰：「父子既當伏誅，亦以先後之義，少以楚毒假借老父。」〔少，詩沼翻。〕球曰：「爾罪惡無狀，死不滅責，乃欲論先後求假借邪！」萌乃罵曰：「爾前奉事吾父子如奴，奴敢反汝主乎！今日臨危相擠，〔擠，子細翻，又則兮翻。〕行自及也！」球使以土窒萌口，垂扑交至，〔菙，止橤翻。扑，普卜翻。〕父子悉死於杖下；熲亦自殺。乃僵磔甫尸於夏城門，大署牓曰：「賊臣王甫。」盡沒入其財產，妻子皆徙比景。\n\n 　　球既誅甫，欲以次表曹節等，乃敕中都官從事曰：〔中都官從事，即都官從事，主察舉百官犯法者。中興以後，專令掊擊貴戚。〕「妅箵去權貴大猾，〔去，羌呂翻。〕乃議其餘耳。公卿豪右若袁氏兒輩，〔時諸袁以與袁赦同宗，貴寵於世。〕從事自辦之，何須校尉邪！」權門聞之， 莫不屏氣。〔屏，必郢翻。〕曹節等皆不敢出沐。會順帝虞貴人葬，〔虞貴人，順帝母。〕百官會喪還，曹節見磔甫尸道次，慨然抆淚曰：〔賢曰：抆，拭也，音亡 粉翻。〕「我曹可自相食，何宜使犬舐其汁乎！」〔舐，池爾翻。考異曰：袁紀云：「球會虞貴人葬，還入夏城門，曹節見謁於道旁。球大罵曰：『賊臣曹節。』」 節收淚於車中，而有是語。今從范書。〕語諸常侍：「今且俱入，勿過里舍也。」〔語，牛倨翻。〕節直入省，白帝曰：「陽球故酷暴吏，前三府奏當免官，以九江微功，復見擢用。〔事見上建寧六年。復，扶又翻；下同。〕愆過之人，好為妄作，〔好，呼到翻。〕不宜使在司隸，以騁毒虐。」帝乃徙球為衛尉。時球出謁陵，〔諸陵皆在司部，故司隸出謁陵。〕節敕尚書令召拜，不得稽留尺一。球被召急，因求見帝，【章：甲十一行本「帝」下有「叩頭」二字；乙十一行本同；張校同；退齋校同。】曰：「臣無清高之行，橫蒙鷹犬之任，〔謂司隸主搏噬姦非，猶鷹犬也。行，下孟翻。橫，戶孟翻。〕前雖誅王甫、段熲，蓋狐狸小醜，未足宣示天下。願假臣一月，必令豺狼鴟梟各服其辜。」〔梟，堅堯翻。〕叩頭流血。殿上呵叱曰：「衛尉扞詔邪！」至於再三，乃受拜。\n\n 　　於是曹節、朱瑀等權勢復盛。節領尚書令。郎中梁人審忠上書曰：〔審，姓也。漢初有審食其。〕「階下即位之初，未能萬機，皇太后念在撫育，權時攝政，故中常侍蘇康、管霸應時誅殄。太傅陳蕃、大將軍竇武考其黨與，志清朝政。〔朝，直遙翻。〕華容侯朱瑀知事覺靈，禍及其身，遂興造逆謀，作亂王室，撞碯省闥，〔撞，直江翻。碯，與踏同。〕執奪璽綬，迫脅陛下，聚會群臣，離間骨肉母子之恩，〔間，古莧翻。〕素所親厚，布在州郡，或登九列，或據三司。〔九列，九卿也。三司，三公也。〕不惟祿重位尊之責，〔惟，思也。〕而苟營私門，多蓄財貨，繕修第舍，連里竟巷，盜取御水，以作漁釣，〔賢曰：水入宮苑為御水。〕車馬服玩，擬於天家。〔天家，猶王家也。君，天也，故謂之天家。〕群公卿士，杜口吞聲，莫敢有言，州牧郡守，承順風旨，辟召選舉，釋賢取愚。故蟲蝗為之生，夷寇為之起。〔為，于偽翻。〕天意憤盈，積十餘年；故頻歲日食於上，地震於下，所以譴戒人主，欲令覺悟，誅鉏無狀。昔高宗以雉雊之變，故獲中興之功；〔高宗肜日：有飛雉升鼎耳而雊，懼而脩德，殷以中興。〕近者神祇啟悟陛下，發赫斯之怒，〔詩云：王赫斯怒。〕故王甫父子應時馘鋳，路人士女莫不稱善，若除父母之讎。誠怪陛下復忍孽臣之類，不悉殄滅。〔忍，謂含忍也，隱忍也。孽，魚列翻。〕昔奏信趙高，以危其國；〔事見八卷奏二世紀。〕吳使刑臣，身遘其禍。〔左傳：吳伐越，獲俘焉，以為閽，使守舟。吳子餘祭觀舟，閽以刀弒之。〕今以不忍之恩，赦夷族之罪，姦謀一成，悔亦何及！臣為郎十五年，皆耳目聞見，瑀之所為，誠皇天所不復赦。願陛下留漏刻之聽，〔漏之度，晝夜百刻。留漏刻之聽，言少須臾留聽也。〕裁省臣表，〔省，悉井翻。〕掃滅醜類，以答天怒。興瑀考驗，有不如言，願受湯鑊之誅，妻子并徙，以絕妄言之路。」章寢不報。\n\n 　　中常侍呂強清忠奉公，帝以眾例封為都鄉侯，強固辭不受，因上疏陳事曰：「臣聞高祖重約，非功臣不侯，所以重天爵、明勸戒也。中常侍曹節等，宦官祐薄，品卑人賤，讒諂媚主，佞邪徼寵，〔徼，一遙翻，又古堯翻。〕有趙高之禍，未轘裂之誅。〔賢曰：轘裂，以車 裂也。〕陛下不悟，妄授茅土，開國承家，小人是用，〔易曰：開國承家，小人勿用。〕又并及家人，重金兼紫，〔賢曰：金印紫綬；重兼，言累積也。重，直龍 翻。〕交結邪黨，下比群佞。〔比，毗至翻。〕陰陽乖刺，〔刺，盧達翻。〕稼穡荒蕪，人用不康，罔不由茲。臣誠知封事已行，言之無逮，〔封事，謂封爵之事也。〕所以冒死干觸陳愚忠者，實願陛下損改既謬，從此一止。臣又聞後宮采女數千餘人，衣食之費日數百金，比穀雖賤而戶有饑色，〔比，頻寐翻，言近者也。〕按法當貴而今更賤者，由賦發繁數，以解縣官，〔數，所角翻。賢曰：縣官調發既多，故賤糶穀以供之。解，居隘翻，發也。〕寒不敢衣，飢不敢食，民有斯繍而莫之卹。宮女無用，填積後庭，天下雖復盡力耕桑，猶不能供。〔復，扶又翻；下同。〕又，前召議郎蔡邕對問於金商門，邕不敢懷道迷國，〔蓋引論語迷邦之言。不曰邦者，避高帝諱。〕而切言極對，毀刺貴臣，譏呵宦官。陛下不密其言，至令宣露，群邪項領，膏唇拭舌，〔賢曰：詩曰：駕彼四牡，四牡項領。註云：項，大也。四牡者，人所駕，今但養大其領，不肯為用，諭大臣自恣，王不能使也。膏唇拭舌，謂欲讒毀故也。〕競欲咀嚼，造作飛條。〔賢曰：飛條，飛書也。〕陛下回受誹謗，致邕刑罪，室家徙放，老幼流離，豈不負忠臣哉！今群臣皆以邕為戒，上畏不測之難，下懼劍客之害，〔賢曰：謂陽球使客追刺邕也。難，乃旦翻。〕臣知朝廷不復得聞忠言矣！故太尉段熲，武勇冠世，〔冠，古玩翻。〕習於邊事，垂髮服戎，〔賢曰：垂髮，謂童子也。〕功成皓首，歷事二主，〔二主，靈帝、桓帝。〕勳烈獨昭。陛下既已式序，〔式序者，用敘其功也。〕位登台司，而為司隸校尉陽球所見誣脅，一身既斃，而妻子遠播，〔播，遷也。〕天下惆悵，〔惆，丑鳩翻。〕功臣失望。宜徵邕更加授任，反熲家屬，則忠貞路開，眾怨以弭矣。」帝知其忠而不能用。\n\n 　　丁酉，赦天下。\n\n 　　上祿長和海〔賢曰：上祿縣，屬武都郡，今成州縣。姓譜：和，本自羲和之後；一云卞和之後。〕上言：「禮，從姐兄弟別居異財，恩義已輕，服屬捤末。而今黨人錮及五族，既乖典訓之文，有謬經常之法。」帝覽之而悟，於是黨錮自從祖以下皆得解釋。〔從祖，緦麻服。從，才用翻。〕\n\n 　　五月，以衛尉劉寬為太尉。\n\n 　　護匈奴中郎將張脩與南單于呼徵不相能，脩擅斬之，更立右賢王羌渠為單于。〔更，工衡翻。〕秋，七月，脩坐不先請而擅誅殺，檻車徵詣廷尉，死。\n\n 　　初，司徒劉郃兄侍中鯈與竇武同謀，俱死，〔鯈，直留翻；桓紀作「劉儵」。〕永樂少府陳球說郃曰：〔賢曰：桓帝母孝崇皇后官曰永樂，置太僕、少府。余據此 時帝母孝仁董太后居永樂宮，非孝崇后也。說，輸芮翻。〕「公出自宗室，位登台鼎，天下瞻望。社稷鎮衛，豈得雷同，容容無違而已。今曹節等放縱為害，而久左右，又公兄侍中受害節等，今可表徙衛尉陽球為司隸校尉，以次收節等誅之，政出聖主，天下太平，可翹足而待也！」郃曰：「凶豎多耳目，恐事未會，先受其禍。」尚書劉納曰：「為國棟梁，傾危不持，焉用彼相邪！」〔論語：孔子曰：「危而不扶，顛而不持，則將焉用彼相矣！」焉，於虔翻。〕郃許諾，亦與陽球結謀。球小妻，程璜之女，由是節等頗得聞知，乃重賂璜，且脅之。璜懼迫，以球謀告節，節因共白帝曰：「郃與劉納、陳球、陽球交通書疏，謀議不軌。」帝大怒。冬，十月，甲申，劉郃、陳球、劉納、陽球皆下獄，死。〔下，遐稼翻。〕\n\n 　　巴郡板楯蠻反，〔楯，食尹翻。〕遣御史中丞蕭瑗督益州刺史討之，不克。〔瑗，于眷翻。〕\n\n 　　十二月，以光祿勳楊賜為司徒。\n\n 　　鮮卑寇幽、并二州。\n\n 　　三年（庚申、一八○）\n\n 　　春，正月，癸酉，赦天下。\n\n 　　夏，四月，江夏蠻反。〔夏，戶雅翻。〕\n\n 　　秋，酒泉地震。\n\n 　　冬，有星孛于狼、弧。〔晉書天文志：狼，一星，在東井東南。弧，九星，在狼東南。孛，蒲內翻。〕\n\n 　　鮮卑寇幽、并二州。\n\n 　　十二月，己巳，立貴人何氏為皇后。〔考異曰：袁紀在十一月。今從范書。〕徵后兄潁川太守進為侍中。后本南陽屠家，以選入掖庭，生皇子辨，故立之。〔為何進謀誅宦官、敗國亡家張本。〕\n\n 　　是歲作罼圭、靈昆苑。〔賢曰：罼圭苑有二，東罼圭苑，周一千五百步，中有魚梁臺，西罼圭苑周三千三百步，並在雒陽宣平門外。〕司徒楊賜諫曰：「先帝之制，左開鴻池，右作上林，不奢不約，以合體中。今猥規郊城之地以為苑囿，壞沃衍，〔杜預註左傳曰：衍沃，平美之地也。壞，音怪。〕廢田園，驅居民，畜禽獸，〔畜，許六翻。〕殆非所謂若保赤子之義。〔書曰：若保赤子，惟民其康又。〕今城外之苑已有五六，〔賢曰：陽嘉元年，起西苑。延熹二年，造顯陽苑。雒陽宮殿名有平樂苑、上林苑。桓帝延熹元年置鴻德苑。〕可以逞情意，順四節也。〔賢曰：逞，快也。四節，謂春蒐、夏苗、秋獮、冬狩。〕宜惟夏禹卑宮、太宗露臺之意，〔惟，思也。〕以尉下民之勞。」書奏，帝欲止，以問侍中任芝、樂松；〔任，音壬。考異曰：范書云「中常侍樂松」。松本鴻都文學，必非中常侍。袁紀云「侍中」，今從之。〕對曰：「昔文王之囿百里，人以為小；齊宣五里，人以為大。〔齊宣王問於孟子曰：「文王之囿，方七十里，人猶以為小；寡人之囿，方四十里，人以為大，何也﹖」對曰：「文王之囿方七十里，芻蕘者往焉，雉兔者往焉，與人同之；人以為小，不亦宜乎！今王之囿，殺其麋鹿者如殺人之罪；人以為大，不亦宜乎！」此云五里，微與孟子異。〕今與百姓共之，無害於政也。」帝悅，遂為之。\n\n 　　巴郡板楯蠻反。\n\n 　　蒼梧、桂陽賊攻郡縣，零陵太守楊琁制馬車數十乘，以排襄盛石灰於車上，〔賢曰：排襄，即今襄袋也。排，音蒲拜翻。盛，時征翻。〕繫布索於馬尾；〔索，昔各翻。〕又為兵車，專彀弓弩。及戰，令馬車居前，順風鼓灰，賊不得視，因以火燒布然，馬驚，奔突賊陣，因使後車弓弩亂發，鉦鼓鳴震，群盜波駭破散，〔波駭者，蓋喻以物擊水，一波動，萬波隨而駭動。〕追逐傷斬無數，梟其渠帥，〔梟者，斬首而梟之木上也。梟，堅堯翻。帥，所類翻。〕郡境以清。荊州刺史趙凱誣奏琁實非身親破賊，而妄有其功；琁與相章奏。凱有黨助，遂檻車徵琁，防禁嚴密，無由自訟；乃噬臂出血，書衣為章，具陳破賊形勢，及言凱所誣狀，潛俴親屬詣闕通之。詔書原琁，拜議郎；凱受誣人之罪。琁，喬之弟也。〔楊喬，見上卷桓帝永康元年。〕\n",
    "资治通鉴第五十八卷-汉纪五十": "　　漢紀五十〔起重光作噩（辛酉），盡強圉單閼，（丁卯），凡七年。〕\n\n 　　孝靈皇帝中\n\n 　　光和四年（辛酉、一八一）\n\n 　　春，正月，初置騄驥貛丞，領受郡國調馬。〔賢曰：騄驥，善馬也。調，謂徵發也。調，徒釣翻；下同。〕豪右辜榷，〔前書音義曰：辜，障也。榷，專也。謂障餘人買賣而自取其利。榷，古岳翻。〕馬一匹至二百萬。\n\n 　　夏，四月，庚子，赦天下。 \n\n 　　交趾烏滸蠻久為亂，〔烏滸蠻反事始上卷光和元年。滸，呼古翻。〕牧守不能禁，交趾人梁龍等復反，攻破郡縣。〔復，扶又翻。〕詔拜蘭陵令會稽朱儁為交趾刺史，〔蘭陵縣，屬東海郡。會，古外翻。〕擊斬梁龍，降者數萬人，〔降，戶江翻。〕旬月盡定；以功封都亭侯，徵為諫議大夫。\n\n 　　六月，庚辰，雨雹如雞子。〔雨，于具翻。〕\n\n 　　秋，九月，庚寅朔，日有食之。\n\n 　　太尉劉寬免；衛尉許戫為太尉。〔戫，於六翻。考異曰：袁紀：「十月，許郁坐辟召錯繆，免。楊賜為太尉。」今從范書。〕\n\n 　　閏月，辛酉，北宮東掖庭永巷署災。\n\n 　　司徒楊賜罷；冬，十月，太常陳耽為司徒。〔考異曰：「三年閏月，楊賜久病罷。十月，陳耽為司徒。」蓋誤置閏於去年。按長曆，此年閏十月，以袁紀考之，閏九有為是，恐長曆差一月。今從范書帝紀。〕\n\n 　　鮮卑寇幽、并二州。檀石槐死，子和連代立。和連才力不及父而貪淫，後出政北地，北地人射殺之。〔射，而亦翻。〕其子騫曼尚幼，兄子魁頭立。後騫曼長大，〔長，知雨翻。〕與魁頭爭國，眾遂離散。魁頭死，弟步度根立。\n\n 　　是歲，帝作列肆於後宮，使諸采女販賣，更相盜竊爭鬭；〔更，工衡翻。〕帝著商賈服，〔著，陟略翻；下同。賈，音古。〕從之飲宴為樂。〔樂，音洛。〕又於西園弄狗，著進賢冠，帶綬。〔賢曰：三禮圖曰：進賢冠，文官服之，前高七寸，後高三寸，長八寸。續漢志曰：靈帝寵用便嬖子弟，轉相汲引，賣關內侯，直五百萬。強者貪如豺狼，弱者略不類物，真狗而冠也。綬，音受。〕又駕四驢，帝躬自操轡，驅馳周旋；〔續漢志曰：驢者，乃服重致遠，上下山谷，野人之所用耳，何有帝王君子而驂駕之乎！天意若曰，國且大亂，賢愚倒植，凡執政者皆如驢也。操，千高翻。〕京師轉相倣效，驢價遂與馬齊。\n\n 　　帝好為私弾，〔好，呼倒翻。弾，與蓄同。〕收天下之珍貨，每郡國貢獻，先輸中署，名為「導行費」。〔賢曰：中署，內署也。導，引也。貢獻外別有所入，以為所獻希之導引也。〕中常侍呂強上疏諫曰：「天下之財，莫不生之陰陽，」〔賢曰：萬物稟陰陽而生。〕歸之陛下，豈有公私！而今中尚方斂諸郡之寶，中御府積天下之繪，〔中尚方、中御府，皆屬少府，天子私藏也。繪，慈陵翻。〕西園引司農之藏，中貛聚太僕之馬，〔中貛，即騄驥貛。〕而所輸之府，輒有導行之財，調廣民困，費多獻少，〔調，徒弔翻。少，詩沼翻。〕姦吏因其利，百姓受其敝。又，阿媚之臣，好獻其私，〔好，呼到翻。〕容諂姑息，自此而進。舊典：選舉委任三府，尚書受奏御而已；〔三府選其人而舉之；尚書受其奏以進御。〕受試任用，責以成功，功無可察，然後付之尚書舉劾，請下廷尉覆按虛實，行其罪罰；〔劾，戶概翻，又戶得翻。下，假稼翻。〕於是三公每有所選，參議掾屬，咨其行狀，度其器能；〔掾，俞絹翻。行，下孟翻。度，徒洛翻。〕然猶有曠職廢官，荒穢不治。〔治，直之翻。〕今但任尚書，或有詔用，〔詔用者，不由三公、尚書，徑以詔書用之也。〕如是，三公得免選舉之負，尚書亦復不坐，責賞無歸，豈肯空自勞苦乎！」書奏，不省。〔復，扶又翻。省，悉井翻。〕\n\n 　　何皇后性強忌，後宮王美人生皇子協，后酖殺美人。帝大怒，欲廢后；諸中官固請，得止。\n\n 　　大長秋華容侯曹節卒；〔華容縣，屬南郡。〕中常侍趙忠代領大長秋。\n\n 　　五年（壬戌、一八二）\n\n 　　春，正月，辛未，赦天下。\n\n 　　詔公卿以謠言舉刺史、二千石為民蠹害者。太尉許戫、司空張濟承望內官，受取貨賂，〔戫，許六翻。〕其宦者子弟，賓客，雖貪汙穢濁，皆不敢問，而虛糾邊遠小郡清修有惠化者二十六人，吏民詣闕陳訴。司徒陳耽上言：「公卿所舉，率黨其私，所謂放鴟梟而囚鸞鳳。」〔考異曰：劉陶傳：「光和五年，以謠言舉二千石。耽與議郎曹操上言。」按耽巳為司徒，不應與議郎同上言。王沈魏書曰：「是歲以災異博問得失，太祖因此上書切諫」，不云與耽同上言也。今但云陳耽。〕帝以讓戫、濟，由是諸坐謠言徵者，悉拜議郎。\n\n 　　二月，大疫。\n\n 　　三月，司徒陳耽免。\n\n 　　夏，四月，旱。\n\n 　　以太常袁隗為司徒。\n\n 　　五月，庚申，永樂宮署災。樂，音洛。\n\n 　　秋，七月，有星孛于太微。〔孛，蒲內翻。〕\n\n 　　皮楯蠻寇亂巴郡，連年討之，不能潜。帝欲大發兵，以問益州計吏漢中程包，對曰：「板楯七姓，〔板楯七姓，羅、朴、督、鄂、度、夕、龔，皆渠帥也。楯，食尹翻。〕自秦世立功，復其租賦。〔復，方目翻。〕其人勇猛戰。昔永初中，羌入漢川，郡縣破壞，得板楯救之，羌死敗殆盡，〔事見四十九卷安帝元初元年，註亦見是年。〕羌人號為神兵，傳語種輩，勿復南行。〔語，牛据翻。種，章勇翻。復，扶又翻；下同。〕至建和二年，羌復大入，實賴板楯連摧破之。前車騎將軍馮緄南征武陵，亦倚皮楯以成其功。近益州郡亂，太守李顒亦以板楯討而平之。〔緄，古本翻，又音昆。顒，魚容翻。〕忠功如此，本無惡心。長吏鄉亭更賦至重，〔長，知兩翻。更，工衡翻。〕僕役箠楚，過於奴虜，〔箠，止橤翻。〕亦有嫁妻賣子，或乃至自剄割，雖陳冤州郡，而牧守不為通理，〔為，于偽翻。〕闕庭悠遠，不能自聞，含怨呼天，無所叩愬，故邑落相聚以【章：甲十一行本「以」下有「致」字；乙十一行本同；退齊校同。】叛戾，非有謀主僭號以圖不軌。今但選明能牧守，〔守，式又翻。〕自然安集，不煩征伐也！」帝從其言，選用太守曹謙，宣詔赦之，即時皆降。〔降，戶江翻。〕\n\n 　　八月，起四百尺觀於阿亭道。〔觀，古玩翻。〕\n\n 　　冬，十月，太尉許戫罷；以太常楊賜為太尉。\n\n 　　帝校獵上林苑，歷函谷關，遂狩于廣成苑。十二月，還，幸太學。\n\n 　　桓典為侍御史，宦宮畏之。典常乘驄馬，京師為之語曰：「行行且止，避驄馬御史！」〔驄馬，青白雜色。〕典，焉之孫也。〔順帝永建初，焉為太傅。焉，榮之孫也。〕\n\n 　　六年（癸亥、一八三）\n\n 　　春，三月，辛未，赦天下。\n\n 　　夏，大旱。\n\n 　　爵號皇后母為舞陽君。\n\n 　　秋，金城河水溢出二十余里。\n\n 　　五原山岸崩。〔考異曰：本紀云：「大有年。」按今夏大旱，縱使秋成，亦不得為大有年。今不取。〕\n\n 　　初，鉅鹿張角奉事黃、老，以妖術教授，號「太平道」。菷符水以療病，〔妖，於驕翻。菷，職救翻。〕令病者跪拜道過，〔首，式救翻。今道家所施符水，祖張道陵，蓋同此術也。〕或時病愈，眾共神而信之。角分遣弟子周行四方，轉相誑誘，〔誑，居況翻。誘，音酉。〕十餘年間，徒眾數十萬，自青、徐、幽、冀、荊、揚、兗、豫八州之人，莫不畢應。或棄賣財產，流移奔赴，填塞道路，〔塞，悉則翻。〕未至病死者亦以萬數。郡縣不解其意，〔解，戶買翻。〕反言角以善道教化，為民所歸。\n\n 　　太尉楊賜時為司徒，〔賜為司徒，熹平五年也。〕上書言：「角誑曜百姓，遭赦不悔，稍益滋蔓。〔蔓，音萬。〕今若下州郡捕討，恐更騷擾，速成其患。宜切敕刺史、二千石，簡別流民，〔下，遐稼翻。別，彼列翻。〕各護歸本郡，以孤弱其黨，然後誅其渠帥，可不勞而定。」會賜去位，事遂留中。〔賢曰：謂所論事留在禁中，未施用之。余據賜以熹平六年免。帥，所類翻。〕司徒掾劉陶復上疏申賜前議，〔掾，俞絹翻。復，扶又翻。〕言：「角等陰謀益甚，四方私言，云角等竊入京師，覘視朝政。〔覘，丑廉翻。朝，直遙翻。〕鳥聲獸心，私共鳴呼；州郡忌諱，不欲聞之，但更相告語，〔更，工衡翻。〕莫肯公文。宜下明詔，重募角等，賞以國土，有敢回避，與之同罪。」帝殊不為意，方詔陶次弟春秋條例。〔陶明春秋，為之訓詁，故詔之次第條例。〕\n\n 　　角遂置三十六方；方，猶將軍也，大方萬餘人，小方六七千，〔考異曰：袁紀作「坊」，今從范書。〕各立渠帥；〔帥，所類翻。〕訛言「蒼天已死，黃天當立，歲在甲子，天下大吉。」以白土書京城寺門〔寺門，在京城諸官寺舍之門。〕及州郡官府，皆作「甲子」字。大方馬元義等先收荊、揚數萬人，期會發於鄴。元義數往來京師，〔數，所角翻。〕以中常侍封諝、徐奉等為內應，〔諝，私呂翻。〕約以三月五日內外俱起。\n\n 　　中平元年（甲子、一八四）是年十二月改元。〕\n\n 　　春，角子濟南唐周上書告之。〔濟，子禮翻。考異曰：袁紀云「濟陰人唐客」，今從范書。〕於是收馬元義，車裂於雒陽。〔考異曰：袁紀曰：「五月乙卯，馬元義等於京都謀反，伏誅。」今從范書。〕詔三公、司隸按驗宮省直衛及百姓有事角道者，誅殺千餘人；下冀州逐捕角等。〔下，遐稼翻。〕角等知已露，晨夜馳敕諸方，一時俱起，皆著黃巾以為標幟，〔著，陟略翻。幟，尺志翻，又音誌。〕故時人謂之「黃巾賊」。二月，角自稱天公將軍，角弟寶稱地公將軍，寶弟梁稱人公將軍，〔考異曰：司馬彪九州春秋云：「角弟梁，梁弟寶」，袁紀云「角弟良、寶」，今從范書。〕所在燔燒官府，劫略聚邑，〔聚，才喻翻。〕州郡失據，長吏多逃亡；〔長，知兩翻。〕旬月之間，天下響應，京師震動。安平、甘陵人各執其王應賊。\n\n 　　三月，戊申，以河南尹何進為大將軍，封慎侯，〔慎縣，屬汝南郡。〕率左、右羽林五營營土屯都亭，修理器械，以鎮京師；置函谷、太谷、廣成、伊闕、轘轅、旋門、孟津、小平津八關都尉。\n\n 　　帝召群臣會議。北地太守皇甫嵩以為宜解黨禁，益出中藏錢、西園貛馬以班軍士。〔藏府令，屬少府，宦者為之。中藏錢，漢所謂禁公也。西園貛馬，即騄驥貛馬。藏，徂浪翻。〕嵩，規之兄子也。上問計於中常侍呂強，對曰：「黨錮久積，人情怨憤，若不赦宥，輕與張角合謀，為變滋大，悔之無救。今請先誅左右貪濁者，大赦黨人，料簡刺史、二千石能否，〔料，音聊，量也，度也。〕則盜無不平矣。」帝懼而從之。壬子，赦天下黨人，還諸徙者；〔謂黨人妻子徙邊者也。〕唯張角不赦。發天下精兵，遣北中郎將盧植討張角，〔漢有三署中郎將，五官及左、右署。又有使匈奴中郎將。北中郎將則創置於此時，蓋以討河北黃巾也。〕左中郎將皇甫嵩、右中郎將朱儁討潁川黃巾。\n\n 　　是時中常侍趙忠、張讓、夏惲、郭勝、段珪、宋典等皆封侯貴寵，〔夏，戶雅翻。惲，於粉翻。〕上常言：「張常侍是我公，趙常侍是我母。」由是宦官無所憚 畏，並起第宅，擬則宮室。上嘗欲登永安候臺，〔據續漢志：永安宮在北宮東北，宮中有候臺。洛陽宮殿名曰：永安宮，周回六百九十八丈，故基在洛陽故城中。〕宦官恐望見其居處，乃使中大人尚但諫曰：〔賢曰：尚，姓；但，名。姓譜：師尚父之後。後漢有尚士、尚子平。〕「天子不當登高，登高則百姓虛散。」上自是不敢復升臺榭。〔觀靈帝以尚但之言不敢復升臺榭，誠恐百姓虛散也，謂無愛民之心可乎！使其以信尚但者信諸君子之言，則漢之為漢，未可知也。賢曰：春秋潛潭巴曰：天子毋高臺榭，高臺榭則下叛之。蓋因此以誑帝也。復，扶又翻；下同。〕及封諝、徐奉事發，上詰責諸常侍曰：〔詰，去吉翻。〕「汝曹常言黨人欲為不軌，皆令禁錮，或有伏誅者。今黨人更為國用，汝曹反與張角通，為可斬未﹖皆叩頭曰：「此王甫、侯覽所為也！」於是諸常侍人人求退，各自徵還宗親、子弟在州郡者。\n\n 　　侍中河內向栩上便宜，譏刺左右。〔栩，況羽翻。上，時掌翻；下同。〕張讓誣栩與張角同心，欲為內應，收送黃門北寺獄，殺之。郎中中山張鈞上書曰：「竊惟張角所以能興兵作亂，萬民」所以樂附之者，〔樂，音洛。〕其源皆由十侍多放父兄、子、弟婚親、賓客典據州郡，辜榷財利，〔榷，古岳翻。〕侵掠百姓，百姓之冤，無所告訴，故謀議不軌，聚為盜賊。宜斬十常侍，縣頭南郊，以謝百姓，〔據宦者傳，是時張讓、趙忠、夏惲、郭勝、孫璋、畢嵐、栗嵩、段珪、高望、張恭、韓悝、宋典十二人，皆為中常侍。言十常侍，舉大數也。縣，讀曰懸。考異曰：范書宦者傳上列常侍十二人名，而下云十常侍。未詳。〕遣使者布告天下，可不須師旅而大寇自消。」帝以鈞章示諸常侍，皆免冠徒跣頓首，乞自致雒陽詔獄，並出家財以助軍費。有詔，皆冠履視事如故。帝怒鈞曰：「此真狂子也！十常侍固當有一人善者不！」〔不，俯九翻。〕御史承旨，遂誣奏鈞學黃巾道，收掠，死獄中。〔掠，音亮。〕\n\n 　　庚子，南陽黃巾張曼成攻殺太守褚貢。\n\n 　　帝問太尉楊賜以黃巾事，賜所對切直，帝不悅。夏，四月，賜坐寇賊免。以太僕弘農鄧盛為太尉。已而帝閱錄故事，得賜與劉陶所上張角奏，乃封賜為臨晉侯，〔臨晉縣，屬馮詡。賢曰：故城在今同州朝邑縣西南。上，時掌翻。〕陶為中陵鄉侯。\n\n 　　司空張濟罷；以大司農張溫為司空。\n\n 　　皇甫嵩、朱儁合將四萬餘人〔將，即亮翻。〕共討穎川，【張：「川」下脫「黃巾」二字。】嵩、儁各統一軍。儁與賊波才戰，敗；嵩進保長社。〔長社縣，屬潁川郡。賢曰：今許州縣，故城在長葛縣西。〕\n\n 　　汝南黃巾敗太守趙謙於邵陵。〔邵陵縣，屬汝南郡。賢曰：故城在今豫州郾陵縣東。敗，補邁翻。〕廣陽黃巾殺幽州刺史郭勳及太守劉衛。\n\n 　　波才圍皇甫嵩於長社。嵩兵少，〔少，詩沼翻。〕軍中皆恐。賊依草結營，會大風，嵩約敕軍士皆束苣乘城，〔賢曰：苣，音巨。說文云：束葦燒之。〕使銳士間出圍外，縱火大呼，〔間，古莧翻。呼，火故翻。〕城上舉燎應之，嵩從城中鼓譟而，出奔擊賊陳，〔陳，讀曰陣。〕賊驚，亂走。會騎都尉沛國曹操將兵適至，五月，嵩、操與朱儁合軍，更與賊戰，大破之，斬首數萬級。封嵩都鄉侯。\n\n 　　操父嵩，為中常侍曹騰養子，不能審其生出本末，或云夏侯氏子也。〔吳人作曹暪傳乃郭頒世語，並云嵩，夏侯氏之子，夏侯惇之叔父，操於惇為從父兄弟。〕操少機警，有權數，而任俠放蕩，不治行業；〔少，詩照翻。行，下孟翻；下同。〕世人未之奇也，唯太尉橋玄及南陽何顒異焉。〔顒，魚容翻。〕玄謂操曰：「天下將亂，非命世之才，不能濟也。能安之者，其在君乎！」顒見操，歎曰：「漢家將亡，安天下者，必此人也。」玄謂操曰：「君未有名，可交許子將。」子將者，訓之從子劭也，〔許劭，字子將。許訓為公，見上卷熹平三年、四年。從，才用翻。〕好人倫，多所賞識，與從兄靖俱有高名，好共覈論鄉黨人物，每月輒更其品題，故汝南俗有月，日評焉。〔後置州邵中正本於此。好，呼到翻。更，工衡翻。〕嘗為郡功曹，府中聞之，莫不改操飾行。曹操往造劭而問之〔造，七到翻。〕曰：「我何如人﹖」劭鄙其為人，不答。操乃劫之，劭曰：「子，治世之能臣，亂世之姦雄。」〔言其才絕世也。天下治則盡其能為世用，天下亂則逞其智為時雄。〕操大喜而去。〔曹操事始此。〕\n\n 　　朱儁之擊黃巾也，其護軍司馬北地傅燮上疏曰：〔護軍司馬，官為司馬，而使監護一軍。〕「臣聞天下之禍不由於外，皆興於內。是故虞舜先除四凶，然後用十六相，〔尚書：舜流共工于幽州，放驩兜于崇山，竄三苗于三危，殛鯀于羽山，四罪而天下咸服。左傳曰：高陽氏有才子八人，蒼舒、隤敳、檮戭、大臨、厖降、庭堅、仲容、叔達、謂之八元。高辛氏有才子八人，伯奮、仲堪、叔獻、季仲、伯虎、仲熊、叔豹、季貍，謂之八愷。舜臣堯，流四凶族，舉十六相。〕明惡人不去，則善人無由進也。今張角起於趙、魏，黃巾亂於六州，此皆釁發蕭牆而禍延四海者也。臣受戎任，奉辭伐罪，始到潁川，戰無不剋；黃巾雖盛，不足為廟堂憂也。臣之所懼，在於治水不自其源，末流彌增其廣耳。」〔治，直之翻。〕陛下仁德寬容，多所不忍，故閹豎弄權，忠臣不進。誠使張角梟夷，黃巾變服，〔謂其黨歸順，去其黃巾而復服時人之服也。梟，堅堯翻。梟夷，謂梟斬而誅夷之。〕臣之所憂，甫益深耳。何者﹖夫邪正之人不宜共國，亦猶冰炭不可同器。彼知正人之功顥而危亡之兆 見，皆將巧辭飾說，共長虛偽。〔見，賢遍翻。長，知兩翻。〕夫孝子疑於屢至，〔即曾母投杼，事見三卷周赧王七年。〕市虎成於三夫，〔韓子：龐共與魏太子質 於鄞鄲。共謂魏王曰：「今一人言市有虎，王信乎﹖」王曰：「否。」「二人言，信乎﹖」王曰：「否。」「三人言，信乎﹖」王曰：「寡人信矣。」共曰：「夫市 無虎明矣，然三人言誠市有虎。今邯鄲去魏遠於市，謗臣者過三人，願王熟察之！」〕若不詳察真偽，忠臣將復有杜郵之戮矣！〔白起事見五卷周赧五十八年。復，扶又翻。郵，音尤。〕陛下宜思虞舜四罪之舉，速行讒佞之誅，則善人思進，姦凶自息。」趙忠見其疏而惡之。〔惡，烏路翻。〕燮擊黃巾，功多當封，忠譖訴之；帝識燮言，〔賢曰：識，記也，音志。〕得不加罪，竟亦不封。\n\n 　　張曼成屯宛下百餘日：〔宛，於元翻。〕六月，南陽太守秦頡擊曼成，斬之。\n\n 　　交趾土多珍貨，前後刺史多無清行，〔行，下孟翻。〕財計盈給，輒求遷代，故吏民怨叛，執刺史及合浦太守來達，自稱柱天將軍。三府選京令東郡賈琮為交趾刺史。〔京縣，屬河南尹。琮，祖宗翻。〕琮到部，訊其反狀，咸言「賦斂過重，〔斂，力贍翻。〕百姓莫不空單。京師遙遠，告冤無所，民不聊生，故聚為盜賊。」琮即移書告示，各使安其資業，招撫荒散，蠲復傜役，〔蠲，吉玄翻。復，音方目翻，除也。〕誅斬渠帥為大害者，〔帥，所類翻。〕簡選良吏試守諸縣，歲間蕩定，百姓以安。巷路為之歌曰：「賈父來晚，使我先反；今見清平，吏不敢飯！」〔言吏不敢過民家而飯也。飯，扶晚翻。〕\n\n 　　皇甫嵩、朱儁乘勝進討汝南、陳國黃巾，追波才於陽翟，擊彭脫於西華，〔姓譜：波，姓也。其先事王莽為波水將軍，子孫以為氏。陽翟縣，屬潁川郡。西華縣，屬汝南郡。賢曰：西華故城，在今陳州項城縣西；又曰，在今塚水縣西北。〕並破之，餘賊散，〔降，戶江翻。〕三郡悉平。嵩乃上言其狀，以功歸儁，於是進封儁西鄉侯，遷鎮賊中郎將。〔此因欲鎮安黃巾餘賊而置官。〕詔嵩討東郡，儁討南陽。\n\n 　　北中郎將盧植連戰破張角，斬獲萬餘人，角等走保廣宗。〔廣宗縣，屬鉅鹿郡。賢曰：今貝州宗城縣。〕植築圍鑿塹，造作雲梯，垂當拔之。〔垂，幾也。塹，七艷翻。〕帝遣小黃門左豐視軍，或勸植以賂送豐，植不肯。豐，還言於帝曰：「廣宗賊易破耳，〔易，以豉翻。〕盧中郎固壘息軍，以待天誅。」帝怒，檻車徵植，減死一等；遣東中郎將隴西董卓代之。〔盧植先為北中郎將，卓為東中郎將。四中郎將始於此。〕\n\n 　　巴郡張脩以妖術為人療病，〔為，于偽翻。〕其法略與張角同，令病家出五斗米，號「五斗米師」。秋，七月，脩聚眾反，寇邵縣；時人謂之「米賊」。〔考異曰：范書靈帝紀有此張脩。陳壽魏志張魯傳「有劉焉司馬張脩」，劉艾典略有「漢中張脩」，裴松之以為「張脩」應是「張衡」，非典略之失，則傳寫之誤。案魯傳云：「祖父陵，父衡、皆為五斗米道。衡死，魯復行之。」劉焉司馬張脩與魯同擊漢中，魯襲殺脩，非其父也。今此據范書。〕\n\n 　　八月，皇甫嵩與黃巾戰於蒼亭，〔蒼亭，在東郡范縣界，〕獲其帥卜巳。〔帥，所類翻。〕董卓攻張角無功，扺罪，乙巳，詔嵩討角。\n\n 　　九月，安平王續坐不道，誅，〔安帝延光元年，改樂成國曰安平，以孝王得紹封。續，得子也。〕國除。\n\n 　　初，續為黃巾所虜，國人贖之得還，朝廷議復其國。議郎李燮曰：「續守藩不稱，〔稱，尺證翻。〕損辱聖朝，不宜復國。」朝廷不從。燮坐謗毀宗室，輸作左校；〔校，戶教翻。〕未滿歲，王坐誅，乃復拜議郎。京師為之語曰：「父不肯立帝，〔謂李固不肯立質、桓二帝也。〕子不肯立王。」\n\n 　　冬，十月，皇甫嵩與張角弟梁戰於廣宗，梁眾精勇，嵩不能剋；明日，乃閉營休士以觀其變，知賊意稍懈，〔懈，居隘翻。〕乃潛夜勒兵，雞鳴，馳赴其陳，〔陳，讀曰陣。〕戰至晡時，大破之，斬梁，獲首三萬級，赴河死者五萬許人。角先已病死，剖棺戮屍，傳首京師。十一月，嵩復攻角弟寶於下曲陽，斬之，〔下曲陽縣，屬鉅鹿郡；以常山有上曲陽，故此稱下。復，扶又翻。〕斬獲十餘萬人。即拜嵩為左車騎將軍，領冀州牧，封槐里侯。嵩能溫卹士卒，每軍行頓止，須營幔修立，然後就舍，軍士皆食，爾乃嘗飯，〔爾，如此也。〕故所嚮有功。\n\n 　　北地先零羌枹罕、河關群盜反，〔河關、枹罕二縣，皆屬隴西郡。零，音憐。枹，音膚。〕共立湟中義從胡北宮伯玉、李文侯將軍，〔北宮，以所居為氏。左傳有衛大夫北宮文子。孟子有北宮黝。從，才用翻。〕殺護羌校尉泠徵。〔賢曰：泠，姓也，周有泠州鳩，音零。〕金城人邊章、韓遂素著名西州，群盜誘而劫之，使專任軍政，〔誘，音酉。任，音壬。殺金城太守陳懿，攻燒州郡。〕\n\n 　　初，武威太栽倚恃權貴，恣行貪暴，〔武威太守，史失其姓名。〕涼州從事武都蘇正和案致其罪。刺史梁鵠懼，欲殺正和以免其負，訪於漢陽長史敦煌蓋勳。〔續漢志：郡太守置丞一人；郡當邊戍者，丞為長史。敦，徒門翻。蓋，徒盍翻。〕勳素與正和有仇，或勸勳因此報之，勳曰：「謀事殺良，非忠也；乘人之危，非仁也。」乃諫鵠曰：「夫紲食鷹隼，欲其鷙也。」〔賢曰：紲，繫也。廣雅曰：鷙，執也。取其能服執眾鳥。隼，聳尹翻。食，讀曰坔。〕鷙而亨之，〔亨，讀作烹。〕將何用哉！」鵠乃止。正和詣勳求謝，勳不見，曰：「吾為梁使君謀，不為蘇正和也。」〔為，于偽翻。〕怨之如初。\n\n 　　後刺史左昌盜軍穀數萬，勳諫之。昌怒，使勳與從事辛曾、孔常別屯阿陽以拒賊，〔阿陽縣，屬漢陽郡。〕欲因軍事罪之；而勳數有戰功。〔數，所角翻。〕及北宮伯玉之攻金城也，勳勸昌救之，昌不從。陳懿既死，邊章等進圍昌於冀，昌召勳等自救，辛曾等疑不肯赴，動怒曰：「昔莊賈後期，穰苴奮劍。〔齊景公時，燕、晉侵齊，景公以司馬穰苴為將，禦之，令寵臣莊賈監軍。穰苴與期旦日會。賈素驕貴，夕時乃至。穰苴召軍正問曰：「軍法，期而後者云何﹖」對曰：「當斬。」遂斬賈以徇于三軍。〕今之從事豈重於古之監軍乎！」〔監，古銜翻。〕曾等懼而從之。勳至冀，誚讓章等以背叛之罪；〔誚，才笑翻。背，蒲妹翻。〕皆曰：「左使君若早從君逜，以兵臨我，庶可自改；今罪已重，不得降也。」乃解圍去。\n\n 　　叛羌圍校尉夏育於畜官，〔前書尹翁歸傳有論罪輸掌畜官。音義曰：右扶風，畜牧所在，有苑師之屬，故曰：畜官。畜，音許救翻。〕勳與州郡合兵救育，至狐槃，〔晉時，秦苻生莽姚弋仲於孤槃。載記日：在天水冀縣。〕為羌所敗。勳餘眾不及百人，身被三創，〔敗，補邁翻。被，皮義翻。創，初良翻。〕堅坐不動，指木表曰：「尸我於此！」句就種羌滇吾以兵扞眾曰：〔賢曰：句就，羌別種。句，音古侯翻。種，章勇翻。滇，音顛。〕「蓋長史賢人，汝曹殺之者為負天。」勳仰罵曰：「死反虜！汝河知，促來殺我！」眾相視而驚。滇吾下馬與勳，勳不肯上，〔上，時掌翻。〕遂為羌所執。羌服其義勇，不敢加害，送還漢陽。後剌史楊雍表勳領漢陽太守。\n\n 　　張曼成餘黨更以趙弘為帥，眾復盛，〔帥，所類翻；下同。復，扶又翻；下同。〕至十餘萬，據宛城。朱儁與荊州剌史徐璆等合兵圍之，〔宛，於元翻。璆，渠尤翻。〕自六月至八月不拔；有司奏徵儁。司空張溫上疏曰：「昔秦用白起，燕任樂毅，皆曠年歷載，乃能剋敵。」〔史記：白起事秦昭王為大良造，攻魏，破之。後五年，攻趙，拔光狼城。後七年，攻楚，拔鄢、鄧五城。明年，拔郢，燒夷陵，遂東至竟陵。樂毅事燕昭王，為上將軍，伐齊，入臨菑，徇齊五歲，下七十餘城。〕儁討潁川已有效，引師南指，方略已設；臨軍易將，〔將，即亮翻。〕兵家所忌，宜假日月，責其成功。」帝乃止。儁擊弘，斬之。\n\n 　　賊帥韓忠復據宛拒儁，儁鳴鼓攻其西南，賊悉眾赴之；儁自將精卒掩其東北，乘城而入。忠乃退保小城，惶懼乞降；〔將，即亮翻；降，戶江翻；並下同。〕諸將皆欲聽之，儁曰：「兵固有形同而勢異者。昔秦、項之際，民無定主，故賞附以勸來耳。今海內一統，唯黃巾造逆。納降無以勸善，討之足以懲惡。今若受之，更開逆意，賊利則進戰，鈍則乞降，縱敵長寇，〔長，知兩翻。〕非良計也！」因急攻，連戰不剋。儁登土山望之，顧謂司馬張超曰：「吾知之矣。賊今外圍周固，內營逼急，乞降不受，欲出不得，所以死戰也。萬人一心，猶不可當，況十萬乎！不如徹圍，并兵入城，忠見圍解，勢必自出，自出則意散，破【章：甲十一行本「破」上有「易」字；乙十一行本同；孔本同；張校同。】之道也。」既而解圍，忠果出戰，儁因擊，大破之，斬首萬餘級。\n\n 　　南陽太守秦頡殺忠，餘眾復奉孫夏為帥，還屯宛。儁急攻之，司馬孫堅率眾先登；癸巳，拔宛城。孫夏走，儁追至西鄂精山，〔西鄂縣，屬南陽郡。賢曰：故城在今鄧州向城縣南；精山在其南。〕復破之，斬萬餘級。於是黃巾破散，其餘州郡所誅，一郡數千人。\n\n 　　十二月，己巳，赦天下，改元。\n\n 　　豫州刺史太原王允破黃巾，得張讓賓客書，與黃巾交通，上之。〔上，時掌翻。〕上責怒讓；讓叩頭陳謝，竟亦不能罪也。讓由是以事中允，〔中，竹仲翻，中傷也。〕遂傳下獄，〔賢曰：傳，逮也。傳，株戀翻。下，遐稼翻。〕會赦，還為刺史；旬日間，復以他罪被捕。〔被，皮義翻。〕楊賜不欲使更楚辱，〔賢曰：更，經也。楚，苦痛。更，工衡翻。〕遣客謝之曰：「君以張讓之事，故一月再徵，凶慝難量，〔量，音良。〕幸為深計！」〔賢曰：深計，謂令自死。〕諸從事好氣決者，〔好，呼到翻。〕共流涕奉藥而進之。允厲聲曰：「吾為人臣，獲罪於君，當伏大辟以謝天下，〔辟，毗翻。〕豈有乳藥求死乎！」〔前書王嘉傳：何謂咀藥而死。乳，當作咀。〕投杯而起，出就檻車。既至，【章：甲十一行本「至」下有「廷尉」二字；乙十一行本同；孔本同；張校同；退齊校同。】大將軍進與楊賜、袁隗共上疏請之，得減死論。〔考異曰：允傳云「太尉袁隗、司徒楊賜」。按隗、賜時皆不為此官，恐誤。〕\n\n 　　二年（乙丑、一八五）\n\n 　　春，正月，大疫。\n\n 　　二月，己酉，南宮雲臺災。庚戌，樂城門災。〔據續漢志：蓋樂成殿門也。「城」，當作「成」。五行志作「樂城門」。劉昭曰：南宮中門也。〕\n\n 　　中常侍張讓、趙忠說帝斂天下田，鍈十錢，〔說，輸芮翻。斂，力贍翻。鍈古畝字。〕以脩宮室，鑄銅人。樂安太守陸康上疏諫曰：「昔魯宣稅鍈而蝝災自生，〔公羊傳曰：初稅畝者何﹖履畝而稅也。何休註云：宣公無恩信於人，人不肯盡力於公田，起履踐案行其畝，穀好者稅取之。蝝，螽子也。傳曰：冬，蝝生。此其言蝝生何﹖上變古易常也。註云：上，公上。謂宣公變易公田舊制而稅畝也。蝝，余專翻。〕哀公增賦而孔子非之，〔左傳：季孫欲以田賦，使冉有訪諸仲尼，仲尼私於冉有曰：子季孫若欲行而法，則周公之典在；若欲苟而行，又何訪焉！〕豈有聚奪民物以營無用之銅人，捐捨聖戒，自蹈亡王之法哉！」內倖譖康援引亡國以譬聖明，〔援，于元翻。〕大不敬，檻車徵詣廷尉。侍御史劉岱表陳解釋，得免歸田里。康，續之孫也。〔陸續，事見四十五卷明帝永平十四年。〕\n\n 　　又詔發州郡材木文石，部送京師。黃門常侍輒令譴呵不中者，因強折賤買，僅得本賈十分之一，〔中，竹仲翻。賈，讀曰價。〕因復貨之，宦官【張：「宦官」作「中者」。】復不為即受，材木遂至腐積，宮室連年不成。刺史、太守復增私調，〔復，扶又翻。謂，徒弔翻。〕百姓呼嗟。又令西園騶分道督趣，〔騶，側尤翻。趣，讀日促。〕恐動州郡，多受賕賂。刺史、二千石及茂才、孝廉遷除，皆責助軍、脩宮錢，大郡至二三千萬，餘各有差。當之官者，皆先至西園諧價，然後得去；〔賢曰：諧，謂平定其價也。〕其守清者乞不之官，皆迫遣之。時鉅鹿太守河內司馬直新除，以有清名，減責三百萬。直被詔，悵然曰：「為民父母而反割剝百姓以稱時求，〔被，皮義翻。稱，尺證翻。〕吾不忍也。」辭疾；不聽。行至孟津，上書極陳當世之失，即吞孳自殺。書奏，帝為暫絕脩宮錢。〔為，于偽翻。〕\n\n 　　以朱儁為右車騎將軍。\n\n 　　自張角之亂，所在盜賊並起，博陵張牛角、常山褚飛燕及黃龍、左校、于氐根、張白騎、劉石、左髭文八、【張：「文」作「丈」。】平漢大計、司隸緣城、雷公、浮雲、白雀、楊鳳、于毒、五鹿、李大目、白繞、眭固、苦蝤之徒，不可勝數，〔朱儁傳曰：輕便者言飛燕。于氐根，賢註曰：于思于思。杜預云：于思，多須之貌。騎白馬者為張白騎。大聲者稱雷公。大眼者為大目。「左髭文八」作「左髭丈八」。校，戶教翻。騎，奇寄翻。眭，息隨翻。蝤，才由翻。勝，音升。〕大者二三萬，小者六七千人。\n\n 　　張牛角、褚飛燕合軍攻癭陶，〔癭、於郢翻。〕牛角中流矢，〔中，竹仲翻。〕且死，令其眾奉飛燕為帥，〔帥，所類翻。〕改姓張。飛燕名燕，輕勇趫捷，故軍中號曰「飛燕」。〔趫，丘妖翻。〕山谷寇賊多附之， 部眾寖廣，殆至百萬，號黑山賊，〔杜佑曰：衛州衛縣，漢朝歌縣也。紂都朝歌，在今縣西。縣西北有黑山。〕河北諸縣並被其害，〔被，皮義翻。〕朝廷不討討。 燕乃遣使至京師，奏書乞降；〔降，戶江翻。〕遂拜燕平難中郎將，〔難，乃旦翻。〕使領河北諸山谷事，歲得舉孝廉、計史。\n\n 　　司徒袁隗免。〔隗，五罪翻。〕三月，以廷尉崔烈為司徒。烈，寔之從兄也。〔崔寔作政論。從，才用翻。〕\n\n 　　是時，三公往往因常侍、阿保入錢西園而得之，〔賢曰：阿保，謂傅母也。余謂阿母，保母也。〕段熲、張溫等雖有功勤名譽，〔熲，古迴翻。〕然皆先輸貨財，乃登公位。烈因傅母入錢五百萬，故得為司徒。及拜日，天子臨軒，百僚畢會，帝顧謂親幸者曰：「悔不少靳，可至千萬！」〔賢曰：靳，固之也，居焮翻。〕程夫人於傍應曰：「崔公，冀州名士，豈肯買官！賴我得是，反不知姝邪！」〔賢曰：姝，美也。言反不知斯事之美也。姝，春朱翻。〕烈由是聲譽頓衰。\n\n 　　北宮伯玉等寇三輔，詔左車騎將軍皇甫嵩鎮長安以討之。\n\n 　　時涼州兵亂不止，徵發天下役賦無已，崔烈以為宜棄涼州。詔會公卿百官議之，議郎傅燮厲言曰：「斬司徒，天下乃安！」尚書奏燮廷辱大臣。帝以問燮，對曰：「樊噲以冒頓悖逆，憤激思奮，未失人臣之節，季布猶曰『噲可斬也』。〔事見十二卷惠帝三年。〕今涼州天下要衝，國家藩衛。高祖初興，使酈商別定隴右；〔高祖以將軍酈商為隴西都尉，別定北地郡。〕世宗拓境，列置四郡，〔武帝元狩二年，匈奴渾邪王降。太初元年，置酒泉、張掖郡。四年，以休屠王地為武威郡。後元年，分酒泉郡置敦煌郡。〕議者以為斷匈奴右臂。〔斷，丁管翻。〕今牧御失和，使一州叛逆；烈為宰相，不念為國思所以弭之之策，〔為，于偽翻。〕乃欲割棄一方萬里之土，臣竊惑之！若使左礮之虜得居此地，〔說文曰：礮，衣衿。夷狄之人左礮。〕士勁甲堅，因以為亂，此天下之至慮，社稷之深憂也。若烈不知，是極蔽也；知而故言，是不忠也。」帝善而從之。\n\n 　　夏，四月，庚戌，大雨雹。〔雨，于具翻。〕\n\n 　　五月，太尉鄧盛罷；以太僕河南張延為太尉。\n\n 　　六月，以討張角功，封中常侍張讓等十二人為列侯。\n\n 　　秋，七月，三輔螟。〔說文曰：螟，蟲食穀葉者。〕\n\n 　　皇甫嵩之討張角也，過鄴，見中常侍趙忠舍宅踰制，奏沒入之。又中常侍張讓私求錢五千萬，嵩不與。二人由是奏嵩連戰無功，所費者多，徵嵩還，收左右車騎將軍印綬，削戶六千。〔綬，音受。〕八月，以司空張溫為實騎將軍，執金吾袁滂為副，以討北宮伯玉；拜中郎將董卓為破虜將軍，與盪寇將軍周慎並統於溫。\n\n 　　九月，以特進楊賜為司空。冬，十月，庚寅，臨晉文烈侯楊賜薨。以光祿大夫許相為司空。相，訓之子也。〔建寧二年，許訓為司徒。〕\n\n 　　課議大夫劉陶上言：「天下前遇張角之亂，後遭邊章之寇，今西羌逆類已攻河東，恐遂轉盛，豕突上京。〔河東東南至雒陽五百里耳。〕民有百走退死之心，而無一前鬭生之計，西寇浸前，車騎孤危，〔車騎，謂張溫也。〕假令失，利其敗不救。臣自知言數見厭，〔數，所角翻。〕而言不自裁者，以為國安則臣蒙其慶，國危則臣亦先亡也。謹復陳堂今要急八事。」〔復，扶又翻。〕大較言天下大亂，皆由宦官。宦官共讒陶曰：「前張角事發，詔書示以威恩，自此以來，各各改悔。今者四方安靜，而陶疾害聖政，專言妖孽。〔妖，於驕翻。孽，魚列翻。〕州郡不上，〔上，時掌翻。〕陶何緣知﹖疑陶與賊通情。」於是收陶下黃門北寺獄，掠按日急。〔下，遐稼翻。掠，音亮。〕陶謂使者曰：「臣恨不與伊、呂同疇，而以三仁為輩。〔孔子曰：殷有三仁焉：微子去之，箕子為之奴，比干諫而死。〕今上殺忠謇之臣，下有憔悴之民，〔悴，秦醉翻。〕亦在不久，後悔何及！」遂閉仔而死。前司徒陳耽為人忠正，宦官怨之，亦誣陷，死獄中。\n\n 　　張溫將諸郡兵步騎十餘萬屯美陽，〔美陽縣，屬扶風。賢曰：在今雍州武功縣北。杜佑曰：美陽本前漢頻陽縣。〕邊章、韓遂亦進兵美陽，溫與戰，輒不利。十一月，董卓與右扶風鮑鴻等并兵攻章、遂，大破之，章、遂走榆中。〔榆中縣，屬城郡。賢曰：故城在今蘭州金城縣東。杜佑曰：蘭州治五泉縣，漢榆中故城在今縣東。〕\n\n 　　溫遣周慎將三萬人追之。參軍事孫堅說慎曰：「賊城中無穀，當外轉食，堅願得萬人斷其運道，〔參軍事之官，始見於此。杜佑曰：漢靈帝時，陶謙，幽州刺史，參司空、車騎將軍張溫軍事。時孫堅亦為參軍。晉時，軍府乃置為官員。說，輸芮翻。斷，丁管翻；下同。〕將軍以兵繼後，賊必困乏而不敢戰，走入羌中，并力討之，則涼州可定也！」慎不從，引軍圍榆中城，而章、遂分屯葵園峽，反斷慎運道，慎懼，棄車重而退。〔重，直用翻。〕\n\n 　　溫又使董卓將兵三萬討先零羌，〔零，音憐。〕羌、胡圍卓於望坦北，〔望坦縣，屬漢陽郡。陳壽三國志曰：望垣，峽名。〕糧食乏絕，乃於所渡水中立【章：甲十一行本「立」上有「偽」字；乙十一行本同。】逓以捕魚，而潛從逓下過軍，〔賢曰：續漢書，「逓」字作「堰」，其字義則同，但異體耳。〕比賊追之，〔比，必寐翻。〕決水已深，不得渡，遂還屯扶風。\n\n 　　張溫以詔書召卓，卓良久乃詣溫；溫責讓卓，卓應對不順。孫堅前耳語謂溫曰（耳語，附耳而語也。）： 「卓不怖罪〔怖，普布翻。〕而鴟張大語，宜以召不時至，陳軍法斬之。」溫曰：「卓素著威名河、隴之間，今日殺之，西行無依。」堅曰：「明公親率王師，威震天下，何賴於卓！觀卓所言，不假明公，輕上無禮，一罪也；章、遂跋扈經年，當以時進討，而卓云未可，沮軍疑眾，二罪也；〔沮，在呂翻。〕卓受任無功，應召稽留，而軒昂自高，三罪也。古之名將仗鉞臨眾，未有不斷斬以成功者也。今明公垂意於卓，〔垂意，言降意也。斷，丁亂翻。〕不即加誅，虧損威刑，於是在矣。」溫不忍發，乃曰：「君且還，卓將疑人。」堅遂出。\n\n 　　是歲，帝造萬金堂於西園，引司農金錢、繒帛牣積堂中，〔賢曰：牣，滿也。〕復藏寄小黃門，、常侍家錢各數千萬，〔復，扶又翻。〕又於河間買田宅，起第觀。〔帝故封河間解瀆亭鄇。觀，古玩翻。〕\n\n 　　三年（丙寅、一八六）\n\n 　　春，二月，江夏兵趙慈反，〔夏，戶雅翻。〕殺南陽太守秦頡。\n\n 　　庚戌，赦天下。\n\n 　　太尉張延罷。遣使者持節就長安拜張溫為太尉。三公在外始於溫。\n\n 　　以中常侍趙忠為車騎將軍。帝使忠論討黃巾之功，執公吾甄舉謂忠曰：〔甄，之人翻。〕「傅南容前在東軍，有功不侯，〔傅燮，字南容。不侯事見上年。〕天下失望。今將軍親當重任，宜進賢理屈，以副眾心。」忠納其言，遣弟城門校尉延致殷勤於傅燮。延謂燮曰：「南容少答我常侍，〔少，詩沼翻。〕萬戶侯不足得朼也！」燮正色拒之曰：「有功不論，命也。傅燮豈求私賞哉！」忠愈懷恨，然憚其名，不敢害，出為漢陽太守。〔考異曰：袁紀在明年九月。今從范書。〕\n\n 　　 帝使鉤盾令宋典脩南宮玉堂，〔南宮有玉堂殿。〕又使掖庭令畢嵐鑄四銅人，又鑄四鐘，皆受二千斛。〔贀曰：銅入列於倉龍、玄武闕外。鐘懸於雲臺及玉堂殿 前。〕又鑄天祿、蝦蟆吐水於平門外橋東，轉水入宮。〔賢曰：天祿，獸也。按今鄧州南陽縣北有宗資碑，旁有兩石獸，鐫其膊，一曰天祿，一曰辟邪；此即天祿、 辟邪，共獸名也。漢有天祿閤，亦因獸以立名。〕又作翻車、渴烏，施於橋西，用灑南北郊路，〔賢曰：翻車，設機車以引水。渴烏，為曲桶，以氣引水上也。車，尺遮翻。〕以為可省百姓灑道之費。\n\n 　　五月，壬辰晦，日有食之。\n\n 　　六月，荊州刺史王敏討趙慈，斬之。\n\n 　　车骑将军赵忠罢。\n\n 　　冬，十月，武陵蠻反，郡兵討破之。\n\n 　　前太尉張延為宦官所譖，下獄死。\n\n 　　十二月，鮮卑寇幽、并二州。\n\n 　　徵张温还京师。\n\n 　　四年（丁卯、一八七）\n\n 　　春，正月，己卯，赦天下。\n\n 　　二月，滎陽賊殺中牟令。〔中牟縣，屬河南尹。賢曰：今鄭州縣。〕三月，河南尹何苗討滎陽賊，破之；拜苗為車騎將軍。\n\n 　　涼州刺史耿鄙率六郡兵討遂。鄙任治中程球，〔百官志，州刺史置從事史，員職略與司隸同，無都官從事；其功曹從事為治中從事，主州選署及眾事。〕球通姦利，士民怨之。漢陽太守傅燮謂鄙曰：「使君統政日淺，民未知教。賊聞大軍將至，必萬人一心，邊兵多勇，其鋒難當；而新合之眾，上下未和，萬一內變，雖悔無及。不若息軍養德，明賞必罰，賊得寬挺，〔賢曰：挺，解也，又緩也。〕必謂我怯，群惡爭勢，其離可必。然後率已教之民，討成離之賊，其功可坐而待也！」鄙不從。夏，四月，鄙行至狄道，州別駕反應賊，〔別駕從事，刺史行部，則奉引錄眾事。〕先殺程球，次害鄙，賊遂進圍漢陽。城中兵少糧盡，燮猶固守。\n\n 　　時北地胡騎數千隨賊攻邵，皆夙懷燮恩，共於城外叩頭，求送燮歸鄉里。〔傅燮，北地靈州人。〕燮子幹，年十三，言於燮曰：「國家昏亂，遂令大人不容於朝。〔朝，直遙翻。〕今兵不足以自守，宜聽羌、胡之請，還鄉里，徐俟有道而輔之。」言未終，燮慨然歎曰：「汝知吾必死邪！聖達節，次守節。〔左傳：曹公子臧曰：聖達節，次守節，下失節。」〕殷紂暴虐，伯夷不食周粟而死。吾遭世亂，不能養浩然之志，食祿，又欲避其難乎！〔難，乃旦翻。〕吾行何之，必死於此！汝有才智，勉之勉之！主簿楊會，吾之程嬰也。」〔史記，趙朔娶晉成公姊為夫人。晉景公三年，屠岸賈殺朔，滅其族。朔妻有遺腹，走公宮。朔客公孫杵臼謂客程嬰曰：「胡不死﹖」嬰曰：「朔之婦有遺腹，即幸而生男，吾奉之；即女也，吾徐死耳！」居無何，朔妻生男。屠岸賈聞之，乃索於公宮。朔妻置兒於絝中，祝曰：「趙宗滅乎，若帝；即不滅，若無聲。」及索兒，竟無聲。程嬰曰：「今一索不得，後必復索之。」杵臼乃取他嬰兒，負之匿山中。諸將攻殺杵并兒，然趙孤兒乃在程嬰所，即趙武也。居十五年，景公乃立趙武為卿，而復其田邑。〕\n\n 　　狄道人王國使故酒泉太守黃衍說燮曰：「天下已非復漢有，府君寧有意為吾屬帥乎﹖」〔帥，所類翻。〕燮按劍叱衍曰：「若剖符之臣，反為賊說邪！」遂麾左右進兵，臨陳戰歿。〔說，輸芮翻。為，于偽翻。陳，讀曰陣。〕考異曰：袁紀在明年五日。今從范書。〕耿鄙司馬扶風馬騰亦擁兵反，與韓遂合，共推王國為主，寇掠三輔。\n\n 　　太尉張溫以寇賊未平，免；以司徒崔烈為太尉。五月，以司空許相為司徒；光祿動沛國丁宮為司空。\n\n 　　初，張溫發幽州烏桓突騎三千以討涼州，故中山相漁陽張純請將之，溫不聽，而使涿令遼西公孫瓚將之。〔涿郡，治涿縣。瓚，藏旱翻。〕軍到薊中，烏桓以牢稟逋縣，〔縣，讀曰懸。牢，價直也。稟，給也。賢曰：前書音義：牢，廩食也。古者名廩為牢。〕多叛還本 国。張純忿不得將，〔將，即亮翻。〕乃與同郡故泰山太守張舉及烏桓太守劉政、遼東太守陽終等，眾至十餘萬，屯肥如。〔肥如縣，屬遼西郡。應劭曰： 肥子奔燕封於此。賢曰：故城今平州。〕舉稱天子，純稱彌天將軍、安定王，移書州郡，云舉當代漢，告天子避位，敕公卿奉迎。\n\n 　　冬，十月，長沙賊區星自稱將軍，〔區，烏侯翻，姓也；又如字。考異曰：范書作「觀鵠」，今從陳壽吳志。〕眾萬餘人；詔以議郎孫堅為長沙太守，討擊平之，封堅烏程侯。〔烏程縣，屬吳郡。為堅以長沙兵討董卓張本。〕\n\n 　　十一月，太尉崔烈罷；以大司農曹嵩為太尉。\n\n 　　十二月，屠各胡反。〔屠各胡，即匈奴也屠，直於翻。〕\n\n 　　是岁，卖关内侯，值五百万钱。\n\n 　　前太丘長陳寔卒，〔長，知兩翻。〕海內赴弔者三萬餘人。寔在鄉閭，平心率物，其有爭訟，輒求判正，〔判，分也，剖也。〕剖析而見正理也。〕曉譬曲直，退無怨者；至乃歎曰：「寧為刑罰所加，不為陳所短！」楊賜、陳耽，每拜公卿，群僚畢賀，輒歎寔大位未登，愧於先之。〔先，悉薦翻。〕\n",
    "资治通鉴第五十九卷-汉纪五十一": "　　漢記五十一〔起著雍執徐（戊辰），盡上章敦牂（庚午），凡三年。〕\n\n 　　孝靈皇帝下\n\n 　　中平五年（戊辰、一八八）\n\n 　　春，正月，丁酉，赦天下。\n\n 　　二月，有星孛于紫宮。〔紫宮，即太微也。匡衛十二星之內，皆曰紫宮，天子之宮也。孛，蒲內翻。〕\n\n 　　黃巾餘賊郭大等起於河西白波谷，〔帝紀作「西河」，當從之。又按宋白續通典，河南府河清縣，今理白波鎮，無以此谷於孟津為河西歟！〕寇太原、河東。\n\n 　　三月，屠各胡攻殺并州刺史張懿。〔屠，直於翻。〕\n\n 　　太常江夏劉焉見王室多故，建議以為：「四方兵寇，由刺史威輕，既不能禁，且用非其人，以致離叛。宜改置牧伯，選清名重臣以居其任。」焉內欲求交趾牧。〔以交趾僻遠，可以避禍也。侍中廣漢董扶〔扶學圖讖，何進薦之，徵拜侍中。〕私謂焉曰：「京師將亂，益州分野有天子氣。」〔蔡邕月令章包：自危十度至壁八度，謂之豕韋之次，衛之分野。自壁八度至胃一度，謂之降婁之之，魯之分野。自胃一度至畢六度，謂之大梁之次，趙之分野。自畢六度至井十度，謂之實沈之次，晉之分野。自井十度至柳三度，謂之鶉首之次，秦之分野。自柳三度至張十二度，謂之鶉火之次，周之分野。自張十二度至軫六度，謂之鶉尾之次，楚之分野。自軫六度至亢八度，謂之壽星之次，鄭之分野。自亢八度至尾四度，謂之大火之次，宋之分野。自尾四度至斗六度，謂之析木之次，燕之分野。自斗六度至須女二度，謂之星紀之次，越之分野。自須女二度至危十度，謂之玄枵之次，齊之分野。晉書天文志用後魏太史令陳卓所言邵國所入宿度，今亦載之：自軫十二度至氐四度為壽星，於辰，鄭分，屬兗州。自氐五度至尾九度為大火，於辰在卯，宋分，屬豫州。自尾十度至南斗十一度為析木，於辰在寅，燕分，屬幽州。自南斗十二度至須女七度為星紀，於辰在丑，吳、越分，屬楊州。自須女八度至危十五度為玄枵，於辰在子，齊分，屬青州。自危十六度為大梁，於辰在酉，趙分，屬冀州。自畢十二度至東井十五度為實沈，於辰在申，魏分，屬益州。自東井十六度至柳八度為鶉首，於辰在未，秦分，屬雍州。自榴九度至張十六度為鶉火，於辰在午，周分，屬三河。自張十七度至軫十一度為鶉尾，於辰在巳，楚分，屬荊州。分，扶問翻。〕焉乃更求益州。會益州刺史郤儉賦斂煩擾，謠言遠聞，〔郤，乞逆翻。春秋晉大夫郤氏。考異田：范書作」郗儉」，今從陳壽蜀志。斂，力贍翻。聞，音問。〕而耿鄙、張懿皆為盜所殺，朝廷遂從焉議，選列卿、尚書為州牧，各以本秩居任。列卿，秩中二千石；尚書，秩六百石耳。東部以後，尚書職任重於列卿。〕以焉為益州牧，太僕琬為豫州牧，宗正東海劉虞為幽州牧。州任之重，自此而始。焉，魯恭王之後；虞，東海恭王之五世孫也。虞嘗為幽州刺史，民夷懷其恩信，故用之。董扶及太倉令趙韙〔百官志：太倉令，秩六百石，主受邵國傳漕榖，屬大司農。韙，羽鬼翻。〕皆棄官，隨焉入蜀。\n\n 　　詔發南匈奴兵配劉虞討張純，單于羌渠遣左賢王將騎詣幽州。國人恐發兵無已，於是右部対落反，〔建武中，右部薁犍日逐王比來降，立為対落尸逐鞮單于。右部対落者，蓋其支庶，分居右部，因以為種落之號。対，馨兮翻。〕與屠各胡合，〔屠，直於翻。〕凡十餘萬人，攻殺羌渠。〔考異曰：帝紀：「屠各胡攻殺并州刺史張懿，遂與南匈奴左部胡合，殺其單于。」今從匈奴傳。〕國人立其子右賢王於扶羅為持至尸逐侯單于。〔賢曰：於扶羅，即前趙劉淵之祖也，是為亂晉之首。〕\n\n 　　夏，四月，太尉曹嵩罷。\n\n 　　五月，以永樂少府南陽樊陵為太尉；〔樂，音洛。〕六月，罷。\n\n 　　益州賊馬相、趙袛等起兵鼦竹，〔鼦竹縣，屬廣漢郡。賢曰：故城在今益州鼦竹縣東。〕自號黃巾，殺刺史郤儉，進擊巴郡、犍為，旬月之間，破壞三郡，〔犍，居言翻。壞，音怪。〕有眾數萬，自【章：甲十一行本「自」上有「相」字；乙十一行本同；張校同。】稱天子。州從事賈龍率吏民攻相等，數日破走，州界清靜。龍乃選吏卒迎劉焉。\n\n 　　焉徙治鼦竹，撫納離叛，務行寬惠，以收人心。〔為劉焉專制益州張本。〕\n\n 　　郡国七大水。\n\n 　　故太傅陳蕃子逸與術士襄楷會於冀州刺史王芬坐，〔坐，才臥翻。〕楷曰：「天文不利宦者，黃門、常侍真族滅矣。」逸喜。芬曰：「若然者，芬願驅除！」因與豪傑轉相招合，上書言黑山賊攻劫邵縣，欲因以起兵。會帝欲北巡河間舊宅，〔帝先為解瀆亭侯，有舊宅在河間。〕芬等謀以兵徼劫，〔徼，讀曰邀。〕誅諸常侍、黃門，因廢帝，立合肥侯，以其謀告議郎曹操。〔以此謀告操，蓋亦知操之為時雄矣。〕操曰：「夫廢立之事，天下之至不祥也。古人有權成敗、計輕重而行之者，伊、霍是也。〔此等語，豈常人所能及哉！〕伊、霍皆懷至忠之誠，據宰輔之勢，因秉政之重，同眾人之欲，故能計從事立。今諸君徒見曩者之易，〔易，以豉翻。〕未覩當今之難，而造作非常，欲望必克，不以危乎！」芬又呼平原華歆、陶丘洪共定計。〔華，戶化翻。姓譜：堯子丹朱，居陶丘，其後氏焉。〕洪欲行，歆止之曰：「夫廢立大事，伊、霍之所難。芬性疏而不武，此必無成。」洪乃止。會北方夜半有赤氣，東西竟天，太史上言：「北方有陰謀，〔上，時掌翻。〕不宜北行。」帝乃止。敕芬罷兵，俄而徵之。芬懼，解印綬亡走，至平原，自殺。〔綬，音受。〕\n\n 　　秋，七月，以射聲校尉馬日磾為太尉。日磾，融之族孫也。〔磾，丁奚翻。〕\n\n 　　八月，初置西園八校尉，〔校，戶教翻。〕以小黃門蹇碩為上軍校尉，〔姓譜：蹇，姓也。左傳有秦大夫蹇叔。〕虎賁中郎將袁紹為中軍校尉，屯騎校尉鮑鴻為下軍校尉，議郎曹操為典軍校尉，趙融為助軍左校尉，馮芳為助軍右校尉，諫議大夫夏牟為左校尉，淳于瓊為右校尉；皆統於蹇碩。〔考異曰：范書袁紹傳，「紹為佐軍校尉」，何進傳「淳于瓊為佐軍校尉」。今從樂資山陽公載記。〕帝自黃巾之起，留心戎事；碩壯健有武略，帝親任之，雖大將軍亦領屬焉。\n\n 　　九月，司徒許相罷；以司空丁宮為司徒，光祿勳南陽劉弘為司空。\n\n 　　以衛尉條侯董重為票騎將軍。重，永樂太后兄子也。〔票，匹妙翻。樂，音洛。〕\n\n 　　冬，十月，青、徐黃巾復起，〔復，扶又翻。〕寇郡縣。\n\n 　　望氣者以為京師當有大兵，兩宮流血。帝欲厭之，〔厭，一葉翻。〕乃大發四方兵，講武於平樂觀下，〔水經註：榖水自白馬寺東南逕平樂觀，在上西門外。樂，音洛。觀，古玩翻。〕起大壇，上建十二重華蓋，蓋高十丈；壇東北為小壇，復建九重華蓋，高九丈。列步騎數萬人，結營為陳。〔重，直龍翻。高，居傲翻。陳，讀曰陣；下同。〕甲子，帝親山臨軍，駐大華蓋下，大將軍進駐小華蓋下。帝躬擐甲、介馬，〔賢曰：擐，貫也，音宦。介，亦甲也。〕稱「無上將軍」，行陳三阋而還，〔行，下孟翻。阋，作答翻。〕以兵授進。帝問討虜校尉蓋勳曰：〔蓋，古盍翻。〕「吾講武如是，何如﹖」對曰:「臣聞先王曜德不觀兵。〔國語載祭公謀父之言。〕今寇在遠而設近陳，不足以昭果毅，〔左傳曰：戎昭果毅以聽之課武。殺敵為果，致果為毅。〕祇黷武耳！」帝曰：「善！恨見君晚，群臣初無是言也。」勳謂袁紹曰：「上甚聰明，但蔽於左右耳。」與紹謀共誅嬖倖，〔嬖，卑義翻，又必計翻。考異曰：勳傳云：「勳時與宗正劉虞、佐軍校尉袁紹同典禁兵。勳謂虞、紹云云。」按虞於匈奴未叛之前已為幽州牧，又宗正非典兵之官。今除之。〕蹇碩懼，出勳為京兆尹。\n\n 　　十一月，王國圍陳倉。詔復拜皇甫嵩為左將軍，〔復，扶又翻。〕督前將軍董卓，合兵四萬人以拒之。\n\n 　　張純與丘力居鈔略青、徐、幽、冀四州；〔鈔，楚交翻。〕詔騎都尉公孫瓚討之。瓚與戰於屬國石門，〔屬國，遼東屬國也。賢曰：石門，山名，在今營州柳城縣西南。瓚，藏旱翻。〕純等大敗，棄妻子，踰塞走；悉得所略男女。瓚深入無繼，反為丘力居等所圍於療西管子城，二百餘日，糧盡眾潰，士迕死者什五六。\n\n 　　董卓謂皇甫嵩曰：「陳倉危急，請速救之。」嵩曰：「不然，百戰百勝，不如不戰而屈人兵。陳倉雖小，城守固備，未易可拔。易，以豉翻。王國雖強，攻陳倉不下，其眾必疲，疲而擊之，全勝之道也，將何救焉！」國攻陳倉八十餘日，不拔。\n\n 　　六年（己巳、一八九）\n\n 　　春，二月，國眾疲敝，解圍去，皇甫嵩進兵擊之。董卓曰：「不可！兵法，窮寇必迫，歸眾勿追。」〔賢曰：司馬兵法之言。〕嵩曰：「不然。前吾不擊，避其銳也；今而擊之，待其衰也；所擊疲師，非歸眾也；國眾且走，莫有鬭志，以整擊亂，非窮寇也。」遂獨進擊之，使卓為後拒，連戰，大破之，斬首萬餘級。卓大凓恨，由是與嵩有隙。〔為後獻帝初平二年卓怖嵩張本。〕\n\n 　　幽州牧劉虞到部，遣使至鮮卑中，告以利害，責使送張舉、張純首，厚加購賞。丘力居等聞虞至，喜，各遣譯自歸。舉、純走出塞，餘皆降散。盧上罷諸屯兵，〔上，時掌翻，奏也。〕但留降虜校尉公孫瓚，將步騎萬人屯右北平。〔瓚以石門之捷，自騎都尉拜降虜校尉。降，戶江翻。〕校，戶教翻。三月，張純客王政殺純，送首詣虞。公孫瓚志欲掃滅烏桓，而虞欲以恩信招降，由是與瓚有隙。〔為後初平四年瓚殺虞張本。〕\n\n 　　夏，四月，丙子朔，日有食之。\n\n 　　太尉馬日磾免；遣使即拜幽州牧劉虞為太尉，封容兵候。容丘縣，屬東海郡。考異曰：袁紀：「三月己丑，光祿劉虞為司馬，領幽州牧。」今從范書。\n\n 　　蹇碩忌大將軍進，與諸常侍共說帝遣進西擊韓遂；〔說，輸苪翻。〕帝從之。進陰知其謀，奏遣袁紹收徐、兗二州兵，須紹還而西，以稽行期。\n\n 　　初，帝數失皇子，〔數，所角翻。〕何皇后生子辯，養於道人史子眇家，號曰「史候」。〔賢曰：道人，謂有道術之人。〕王美人生子協，董太后自養之，號曰「董侯」。群臣請立太子。帝以辯輕佻無威儀，〔佻，初彫翻，輕薄也。〕欲立協，猶豫未決。會疾篤，屬協於蹇碩。屬，之欲翻，託也。丙辰，帝崩于嘉德殿。年三十四。嘉德殿在南宮在南宮九龍門內。〕碩時在內，欲先誅何進而立協，使人迎進，欲與十事；進即駕往。碩司馬潘隱與進早舊，迎前目之。進驚，馳從儳道歸營，〔廣雅曰：儳，疾也；仕鑒翻。〕引兵入屯百郡邸，〔天下郡國百餘，皆置邸京師。謂之百郡邸者，百郡總為一邸也。〕因稱疾不入。\n\n 　　戊午，皇子辯即皇帝位，年十四。〔考異曰：帝紀云「年十七」，張璠漢紀曰「帝年十四」，今從之。〕尊皇后曰皇太后。太后臨朝。〔朝，直遙翻；下同。〕赦天下，改元為光熹。封皇弟協為勃海王。協年九歲。以後將軍袁隗為太傅，與大將軍何進參錄尚書事。\n\n 　　進既秉朝政，忿蹇碩圖己，陰規誅之。袁紹因進親客張津，勸進悉誅諸宦官。進以袁氏累世貴寵，〔袁安為司空、司徒，子敝為司空，孫湯為司空、司徒、太尉，湯子逢為司空，少子隗亦為三公，是累芯貴寵也。〕而紹與從弟虎賁中郎將術皆為豪桀所歸，信而用之。〔從，才用翻；下同。〕復博徵智謀之士〔復，扶又翻。〕何顒、荀攸及河南鄭泰等二十餘人，以顒為北軍中候，攸為黃門侍郎，〔百官志：給事黃門侍郎，六百石，掌侍從左右，給事中，關通內外。獻帝起居注曰：帝初即位，令侍中、給事黃門侍郎員各六人，出入禁中，近侍帷幄，省尚書事。蓋前無定員，至帝始定員數也。顒，魚容翻。〕泰為尚書，與同腹心。攸爽之從孫也。\n\n 　　蹇碩疑不自安，與中常侍趙忠、宋典等書曰：「大將軍兄弟秉國專朝，今與天下黨人謀誅先帝左右，掃滅我曹，但以碩典禁兵，故且沈吟。今宜共閉上閤，〔上閤，省閤也。沈，持林翻。〕急捕誅之。」中常侍郭勝，進同郡人也，太后及進之貴幸，勝有力焉，〔考異曰：袁紀作」郭脈」，九州春秋作「郎勝」，今從何進傳。〕故親信何氏；與趙忠等議，不從碩計，而以其書示進。庚午，進使黃門令數碩，誅之，因悉領其屯兵。\n\n 　　票騎將軍董重，〔票，匹妙翻。〕與何進權勢相害，中官挾重以為黨助。董太后每欲參干政事，何太后輒相禁塞，〔塞，猶遏也。塞，悉則翻。〕董后忿恚，詈曰：「汝今輈張，怙汝兄耶！〔恚，於避翻。賢曰：輈張，猶強梁也。兄，謂進也。輈，音舟。〕吾敕票騎斷何進頭，如反手耳！」〔斷，可管翻。〕何太后聞之，以告進。五月，進與三公共奏：「孝仁皇后使故中常侍夏惲等交通州郡，辜較財利，悉入西省。〔夏，戶雅翻。惲，於粉翻。較，讀曰榷。西省，即謂永樂宮司。〕故事，蕃后不得留京師；〔賢曰：蕃后，謂平帝母衛姬。王莽攝政，恐其專權，后不得留在京師，故以為故事也。〕請遷宮本國。」奏可。辛巳，進舉兵圍票騎府，收董重，免官，自殺。六月，辛亥，董太后憂怖，暴崩。怖，普布翻。考異曰：九州春秋曰：「太后憂懼，自殺。」今從皇后紀。民間由是不附何氏。\n\n 　　辛西，葬孝靈皇帝于交陵。〔賢曰：在雒陽西北二十里。〕何進懲蹇碩之謀，稱疾，不入陪喪，又不送山陵。\n\n 　　大水。\n\n 　　秋，七月，徙勃海王協為陳留王。\n\n 　　司徒丁宫罢。\n\n 　　袁紹復說何進曰：〔復，扶又翻。說，輪芮翻。〕「前竇武欲誅內寵而反為害者，但坐言語漏泄；五營兵士皆畏服中人，而竇氏反用之，自取禍滅。〔事見五十六卷寧元年。〕今將軍兄弟並領勁兵，〔謂進及弟曲也。〕部曲將吏皆英俊名士，樂盡力命，〔樂，音洛。〕事在掌握，此天贊之時也。將軍宜一為天下除患，以垂名後也，不可失也！」〔為，于偽翻；下同。〕進乃白太后，請盡罷中常侍以下，以三署郎補其處。太后不聽，曰：「中官統領禁省，自古及今，漢家故事，不可廢也。且先帝新棄天下，我柰何楚楚與士人共對事乎！」楚詞註曰：楚楚，鮮明貌。詩曰：衣裳楚楚。〕進難違太后意，且欲誅其放縱者。紹以為中官親近至尊，〔近，其靳翻。〕出納號令，今不悉廢，後必為患。而太后母舞陽君及何苗數受諸宦官賂遺，〔數，所角翻；下同。遺，于季翻。〕知進欲誅之，數曰太后為其障蔽；又言：「大將軍專殺左右，擅權以弱社稷。」太后疑以為然。進新貴，素敬憚中官，雖外慕大名而內不能斷，〔斷，丁亂翻；下同。〕故事久不決。\n\n 　　紹等又為畫策，多召四方猛將及諸豪傑，使並引兵向京城，以脅太后；進然之。主簿廣陵陳琳諫曰：「諺稱『掩目捕雀』，夫微物尚不可欺以待志，況國之大事，其可以詐立乎！今將軍總皇威，握兵要，龍驤虎步，高下在心，此猶鼓洪爐燎毛髮耳。但當速發雷霆，行權立斷，則天人順之。而反委釋利器，〔利器，謂兵柄也。〕更徵外助，大兵聚會，強者為雄，所謂倒持于戈，授人以柄，功必不成，祇為亂階耳！」進不聽。典軍校尉曹操聞而笑曰：「宦者之官，古今宜有，但世主不當假之權寵，使至於此。既治其罪，〔治，直之翻。〕當誅元惡，一獄吏足矣，何至紛紛召外兵！乎欲盡誅之，事必宣露，吾見其敗也。」\n\n 　　初，靈帝徵董卓為少府，〔據卓傳，中平六年徵卓為少 府。蓋即是年也。〕卓上書言：「所將湟中義從及奏、胡兵將，即亮翻。從，才用翻。〕皆詣臣言：『牢直不畢，稟賜斷絕，妻子飢凍。』牽挽臣車，使不得行。 羌、胡憋腸狗態，〔賢曰：言羌、胡心腸憋惡，情態如狗也。方言云：憋，惡也。郭璞云：憋怤，急性也。憋，音芳列翻。怤，音芳于翻。〕臣不能禁止，輒將順安 慰，增異復上。」賢曰：如其更增異志，當復聞上。洪氏隸釋曰：漢靈帝建寧二年，魯相史晨祠孔廟奏後云「增異輒上」，光和二年，樊毅復華下民租口算奏後云 「增異復上」。此蓋當時奏文結末之常語。蓋言繼今事有增於此者，異於此者，將復上奏也。復，扶又翻。上，時掌翻。〕朝廷不能制。及帝寢疾，璽書拜卓并州牧，〔璽，斯氏翻。〕令以兵屬皇甫嵩。卓復上書言：「臣誤蒙天恩，掌戎十年，士卒大小，相狎彌久，戀臣畜養之恩，為臣奮一旦之命，〔畜，許六翻。為，于偽翻。〕乞將之北州，效力邊垂。」〔將，如字，又即亮翻。之， 往也。〕嵩從子酈說嵩曰：從，才用翻。酈，音歷。考異曰：袁紀作「從子邐」，今從范書。〕「天下兵柄，在大人與董卓耳。今怨隙已結，勢不俱存。卓被詔委兵 而上書自請，此逆命也。彼度京師政亂，〔被，皮義翻。度，徒洛翻。〕故敢躊躇不進，此懷姦也。二者，刑所不赦。且其凶戾無親，將士不附。大人今為元帥，〔嵩討王國時為督，故曰元帥。〕杖國威以討之，上顯忠義，下除凶害，無不濟也。」嵩曰：「違命雖罪，專誅亦有責也。〔卓不釋兵為違命，嵩擅討卓為專誅。〕不如顯奏其事，使朝廷裁之。」乃上書以聞。帝以讓卓。卓亦不奉詔，駐兵河東以觀時變。\n\n 　　何進召卓使將兵詣京師。〔考異曰：「召卓屯關中上林苑。」按時卓已駐河東，若屯上林，則更為西去，非所以脅太后也。今從卓傳。〕侍御史鄭泰諫曰：「董卓強忍寡義，志欲無厭，厭，於鹽翻。若借之朝政，借，子夜翻。〕授以大事，將恣凶欲，必危朝廷。明公以親德之重，據阿衡之權，秉意獨斷，〔斷，丁亂翻。〕誅除有罪誠不宜假卓以為資援也！且事留變生，殷鑒不遠，〔謂竇武之事，可為殷鑒也。〕宜在速決。」尚書盧植亦言不宜召卓，進皆不從。泰乃棄官去，謂荀攸曰：「何公未易輔也。」〔易，以豉翻。〕\n\n 　　進府掾王匡，騎都尉鮑信，皆泰山人，進使還鄉里募兵；并召東邵太守橋瑁屯成皋，〔瑁，音冒。〕使武猛都尉丁原將數千人寇河內，燒孟津，火照城中，〔賢曰：武猛，謂其有武蓋而勇猛，取其嘉名，因以名官。〕皆以誅宦官為言。\n\n 　　董卓聞召，即時就道，并上書曰：「中常侍張讓等，竊倖承寵，濁亂海內。臣聞揚湯止沸莫若去薪；〔去，羌呂翻。前書：枚乘諫吳王曰：欲湯之凔，一人炊之，百人揚之，無益也，不如絕薪止火而已。凔，音則亮翻，寒也。〕潰癰雖痛，勝於內食。〔言癰疽蘊結，破之雖痛，勝於內食肌肉，浸淫滋大也。〕昔趙鞅興晉陽之甲以逐君側之惡，〔公羊傳曰：晉趙鞅取晉陽之甲以逐荀寅與士吉射者曷為﹖君側之惡人也。此逐君側之惡人，曷為以叛言之﹖無君命也。〕今臣輒鳴鐘鼓如雒陽，〔賢曰鳴鐘鼓者，聲其罪也。〕請收讓等以清姦穢！」太后猶不從。何苗謂進曰：「始共從南陽來，俱以貧賤依省內以致富貴，〔言何后因宦官得進，進兄弟以此致富貴也。〕國家之事，亦何容易。〔易，以豉翻。〕覆水不收，宜深思之，〔水覆於地，不可復收，言事發則不可收拾。〕且與省內和也。」卓至澠池，〔澠，彌兗翻。〕而進更狐疑，使諫議大夫种卲宣詔止之。卓不受詔，遂前至河南；〔河南，周之王城，去雒陽不遠。种，音沖。〕卲迎勞之，〔勞，力到翻。〕因譬令還軍。卓疑有變，使其軍士以兵脅卲。卲怒，稱詔叱之，軍士皆披，〔披，芳靡翻。〕遂前質責卓；卓辭屈，乃還軍夕陽亭。〔賢曰：夕陽亭在河南城西。〕卲，暠之孫也。\n\n 　　袁紹懼進變計，因脅之曰：「交構已成，形勢已露，將軍復欲何待而不早決之乎﹖事久變生，復為竇氏矣！」〔復，扶又翻。〕進於是以紹為司隸校尉，假節，專命擊斷；〔漢司隸校尉本持節，至元帝時，諸葛豐為司隸，漿去節。今假紹節，重其權也。斷，丁亂翻。〕從事中郎王允為河南尹。紹使雒陽方略武吏司察宦者，而促董卓等使馳驛上奏，欲進兵平樂觀。〔上，時掌翻。樂，音洛。觀，古玩翻。〕太后乃恐，悉罷中常侍、小黃門使還里舍，唯留進所私人以守省中。諸常侍、小黃門皆詣進謝罪，唯所措置。進謂曰：「天下匈匈，正患諸君耳。今董卓垂至，諸君何不早各就國！」袁紹勸進便於此決之，〔勸進於此時悉誅之也。〕至于再三;進不許。紹又為書告諸州邵，詐宣進意，使捕按中官親屬。\n\n 　　進謀積日，頗泄，中官懼而思變。張讓子婦，太后之妹也，讓向子婦叩頭曰：「老臣得罪，當與新婦俱歸私門。唯受恩累世，〔賢曰：唯，思念也。〕今當遠離宮殿，〔離力智翻。〕情懷戀戀，願復一入直、〔復，扶又翻；下同。〕得暫奉望太后階下顏色，然後退就溝壑，死不恨矣！」子婦言於舞陽君，入白太后；乃詔諸常侍皆復入直。\n\n 　　八月，戊辰，進入長樂宮，〔樂，音洛。〕白太后，請盡誅諸常侍。中常侍張讓、段珪相謂曰：「大將軍稱疾，不臨喪，不送葬，今欻入省，〔賢曰：欻，音許勿翻。〕此意何為﹖竇氏事意復起邪﹖」使潛聽，具聞其語。乃率其黨數十人持兵竊自側闥入，伏省戶下，進出，因詐以太后詔召進，入坐省閤。讓等詰進曰：「天下憒憒，〔詰，去吉翻。說文曰：憒憒，亂也，古對翻。〕亦非獨我曹罪也。先帝嘗與太后不快，幾至成敗，〔事見上卷光和四年。幾，居希翻。〕我曹涕泣救解，各出家財千萬為禮，和悅上意，但欲託卿門戶耳。今乃欲滅我曹種族，不亦大甚乎！」〔種，章勇翻。〕於是尚方監渠穆拔劍斬進於嘉德殿前。〔按百官志，尚方有令、丞而無監，桓、靈之世，諸署令悉以宦者為之，尚方監必亦置於是時也。渠，姓也。左傳：天王使宰渠伯糾來聘。又衛有渠孔御戎。〕讓、珪等為詔，以故太尉樊陸陵為司隸校尉，少府許相為河南尹。尚書得詔版，疑之，曰：「請大將軍出共議。」中黃門以進頭擲與尚書曰：「何進謀反，已伏誅矣！」\n\n 　　進部曲將吳匡、張璋在外，聞進被害，〔被，皮義翻。〕欲引兵入宮，宮門閉。虎賁中郎將袁術與匡共斫攻之，中黃門持兵守閤。會日暮，術因燒南宮青瑣門，〔衛瓘曰：青瑣，門邊青鏤也。一曰天子門內有眉格再重，裹青畫曰瑣。考異曰：何進傳作「九龍門」。今從袁紀。〕欲以脅 出讓等。讓等入白太后，言大將軍兵反，燒宮，攻尚書闥，〔尚書闥，即尚書門。〕因將太后、少帝及陳留王劫省內官屬，從複道走北宮。〔將，如字，攜也，挾 也。〕尚書盧植執戈於閤道窗下，仰數段珪；〔數，所具翻。〕珪懼，乃釋太后，太后投閤，乃【章：甲十一行本「乃」作「得」；乙十一行本同；孔本同。】免。 袁紹與叔父隗矯詔召樊陵、許相，斬之。紹及何苗引兵屯朱雀闕下，捕得趙忠等，斬之。吳匡等素怨苗不與進同心，而又疑其與宦官通謀，乃令軍中曰：「殺大將軍即【章：甲十一行本「即」上有「者」字；乙十一行本同；孔本同；張校同。】車騎也，〔時苗為車騎將軍。〕吏士能為報讎乎！」〔為，于偽翻。〕皆流涕曰：「願致死！」匡遂引兵與董卓弟奉車都尉旼攻殺苗，棄其屍於苑中。紹遂閉北宮門，勒兵捕諸宦者，無少長皆殺之，〔少，詩照翻。長，知兩翻。〕凡二千餘人，或有無須而誤死者。〔須，古鬚字通。〕紹因進兵排宮，或上端門屋，以攻省內。〔宮之正南門曰端門，省禁也。〕\n\n 　　庚午，張讓、段珪等困迫，遂將帝與陳留王數十人步出榖門，〔榖門，位在子，雒城正北門也。〕夜，至小平津，〔賢曰：小平津在今鞏縣西北。杜佑曰：鞏縣西 北有小平縣故城，又北有津，曰小平津。〕六璽不自隨，公卿無得從者，〔從，才用翻。〕唯尚書盧植、河南中部掾閔貢夜至河上。〔漢官儀：諸郡置五部督郵以監屬縣；河南尹置四部督郵，中部為掾。掾，俞絹翻。〕貢厲聲質責讓等，且曰：「今不速死，吾將殺汝！」因手劍斬數人。〔手，式又翻。〕讓等惶怖，〔怖，普布翻；下同。〕叉手再拜，叩頭向帝辭曰：「臣等死，階下自愛！」遂投河而死。\n\n 　　貢扶帝與陳留王夜步逐螢光南行，欲還宮，行數里，得民家露車，〔露車者，上無巾蓋，四旁無帷裳，蓋民家以載物者。〕共乘之，至雒舍止。〔雒舍，地名，在北芒之北。〕辛未，帝獨乘一馬，陳留王與貢共乘一馬，從雒舍南行，公卿稍有至者。董卓至顯陽苑，〔顯陽苑，桓帝延熹二年所造，在雒陽西。〕遠見火起，知有變，引兵急 進；未明，到城西，聞帝在北，因與公卿往奉迎於北芒阪下。帝見卓將兵卒至，〔將，即亮翻。卒，讀曰猝。〕恐怖涕泣。群公謂卓曰：「有詔卻兵。」卓曰：「公 諸人為國大臣，不能匡正王室，至使國家播蕩，〔東都群臣謂天子為國家。〕何卻兵之有！」卓與帝語，語不可了；〔了，曉解也。〕乃更與陳留王語，門禍亂由起，王答，自初至終，無所遺失。卓大喜，以王為賢，且為董太后所養，卓自以與太后同族，遂有廢立之意。\n\n 　　是日，帝還宮，赦天下，改光熹為昭寧。失傳國璽，〔為下獻帝初平二年孫堅得璽張本。璽，斯氏翻。〕餘璽皆得之。以丁原為執金吾。騎都尉鮑信自泰山募兵適至，說袁紹曰：〔說輸芮翻。〕「董卓擁強兵，將有異志，今不早圖，必為所制；及其新至疲勞，襲之，可禽也！」紹畏卓，不敢發。信乃引兵還泰山。\n\n 　　董卓之入也，步騎不過三千，自嫌兵少，恐不為遠近所服，率四五日輒夜潛出軍近營，明旦，乃大陳旌鼓而還，以為西兵復至，〔復，扶又翻。〕雒中無知者。俄而進及弟苗部曲皆歸於卓，卓又陰使丁原部曲司馬五原呂布殺原而并其眾，卓兵於是大盛。乃諷朝廷，以久兩，策免司空劉弘而代之。\n\n 　　初，蔡邕徙朔方，〔事見五十七卷光和元年。〕會赦得還。五原太守王智，甫之弟也，奏邕謗訕朝廷；邕遂亡命江海，積十二年。董卓聞其名而辟之，稱疾不就。卓怒，詈曰：「我能族人！」邕懼而應命，到，署祭酒，甚見敬重，舉高第，三日之間，周歷三臺，〔邕舉高第，補侍御史，又轉治書御史，遷尚書，三日之間，周歷三臺。〕遷為侍中。\n\n 　　董卓謂袁紹曰：「天下之主，宜得賢明，每念靈帝，令人憤毒！〔賢曰：毒，恨也。〕董侯似可，今欲立之，為能勝史侯否﹖人有小智大癡，亦知復何如為當；且爾，劉氏種不足復遺！」〔且爾，猶言且如此也。卓意欲廢漢自立。〕紹曰：「漢家君天下四百許年，恩澤深渥，兆民戴之。今上富於春秋，未有不善宣於天下。公欲廢嫡立庶，恐眾不從公議也！」卓按劍叱紹曰：「豎子敢然！〔敢然，猶言敢如此也。〕天下之事，豈不在我！我欲為之，誰敢不從！爾謂董卓刀為不利乎！」紹勃然曰：「天下健者豈惟董公！」引佩刀，棋揖，徑出。卓以新至，見紹大家，故不敢害。紹縣節於上東門，〔縣所假司隸節也。上東門，位在寅。賢曰：雒陽城東西北頭門也。縣，讀曰懸。〕逃奔冀州。\n\n 　　九月，癸酉，卓大會百僚，奮首而言曰：「皇帝闇弱，不可以奉宗廟，為天下主。今欲依伊尹、霍光故事，更立陳留王，如何﹖」〔更，工衡翻。〕公卿以下皆惶恐，莫敢對。卓又抗言曰：〔賢曰：抗，高也。〕「昔霍光定策，延年按劍。〔事見二十四卷昭帝元平元年。〕有敢沮大議，皆以軍法從事！」〔沮，在呂翻。〕坐者震動。尚書盧植獨曰：「昔太甲既立不明，昌吧罪過千餘，故有廢立之事。今上富於春秋，行無失德，非前事之比也。」卓大怒，罷坐。將殺植，蔡邕為之請，〔坐，徂臥翻。為，于偽翻。〕議郎彭伯亦諫卓曰：「盧尚書海內大倆，人之望也；今先害之，天下震佈。」〔佈，普布翻。〕卓乃止，但免植官，植遂逃隱於上谷。卓以廢立議示太傅袁隗，隗報如議。\n\n 　　甲戌，卓復會群僚於崇德前殿，〔復，扶又翻。〕遂脅太后策廢少帝，曰：「皇帝在喪，無人子之心，威儀不類人君，今廢為弘農王，立陳留王協為帝。」袁隗解帝璽綬，以奉陳留王，扶弘農王下殿，北面稱臣。太后鯁涕，〔言不敢出聲，但鯁咽而流涕也。〕群臣含悲，莫敢言者。\n\n 　　卓又議：「太后踧迫永樂宮，〔踧，子六翻。〕至令憂死，逆婦姑之禮。」〔左傳曰：婦，養姑者也；虧姑以成婦，逆莫大焉。〕乃遷太后於永安宮。赦天下，改昭寧為永漢。丙子，卓酖殺何太后，公卿以下不布服，會葬，素衣而已。卓又發何苗棺，出其戶支解節斷，棄於道邊，殺苗母舞陽君，棄尸於苑枳落中。〔落，籬落也。枳，似棘，多刺，江南為橘，江北為枳，人以袸籬。〕\n\n 　　詔除公卿以下子弟為郎，以補宦官之職，侍於殿上。\n\n 　　乙酉，以太尉劉虞為大司馬，封襄賁侯。〔襄賁縣，屬東海郡。應劭曰：賁，音肥。〕董卓自為太尉，領前將軍事，加節傳、斧鉞、虎賁，更封郿侯。〔傳，知戀翻。郿縣，屬扶風。賢曰：今岐州縣。師古曰：郿，音媚。〕\n\n 　　丙戌，以太中大夫楊彪為司空。\n\n 　　甲午，以豫州牧黃琬為司徒。\n\n 　　董卓率諸公上書，追理陳蕃、竇武及諸黨人，悉復其爵位，遣使弔祠，擢用其子孫。\n\n 　　自六月雨至于是月。\n\n 　　冬，十月，乙巳，葬靈思皇后。\n\n 　　白波賊寇河東，〔考異曰：帝紀：「五年九月，南單于叛，與白波賊寇河東。」按匈奴傳，帝崩之後，於扶羅乃與白波賊為寇。紀誤，今從傳。〕董卓遣其將牛輔擊之。\n\n 　　初，南單于於扶羅既立，國人殺其父者遂叛，〔單于羌渠被殺，事見上卷中平五年。〕共立須卜骨都侯為單于。於扶羅詣闕自訟。會靈帝崩，天下大亂，於扶羅將數千騎與白波賊合兵寇邵縣。時民皆保聚，鈔掠無利，〔鈔，楚交翻。〕而兵遂挫傷。復欲歸國，國人不受，乃止河東平陽。須卜骨都侯為單于一年而死，南庭遂虛其位，以老王行國事。\n\n 　　十一月，以董卓為相國，〔漢自蕭何為相國後，不復除拜。〕贊拜不名，入朝不趨，劍履上殿。\n\n 　　十二月，戊戌，以司徒黃琬為太尉，司空楊彪為司徒，光祿勳荀爽為司空。\n\n 　　初，尚書武威周毖，城門校尉汝南余瓊，說董卓矯桓、靈之政，擢用天下名士以收眾望，卓從之， 〔毖，兵媚翻。說，輸芮翻。考異曰：范書云：「吏部尚書漢陽周珌、侍中汝南伍瓊」，袁紀作「侍中周毖」，今從魏志及英雄記。〕命毖、瓊與尚書鄭泰、長史何 顒等沙汰穢惡，顯拔幽滯。於是徵處士荀爽、陳紀、韓融、申屠蟠。〔處，昌呂翻。〕復就拜爽平原相，〔復，扶又翻。〕行至宛陵，〔宛陵縣屬河南尹，在雒陽 東。〕遷光祿勳，視事三日，進拜司空。自被徵命及登台司，凡九十三日。又以紀為五官中郎將，融為大鴻臚。紀，寔之子；融韶之子也。爽等皆畏卓之暴，無敢不至。獨申屠蟠得徵書，人勸之行，蟠笑而不答，卓終不能屈，年七十餘，以壽終。卓又以尚書韓馥為冀州牧，侍中劉岱為兗州刺史，陳留孔軎為豫州刺史，〔軎音冑。考異曰：九州春秋作」孔冑」今從董卓傳。〕東平張邈為陳留太守，潁川張咨為南太守。卓所親愛，並不處顯職，但將校而已。〔將校，謂中郎將、校尉。處，昌呂翻。〕\n\n 　　詔除光熹、昭寧、永漢三號。〔除三號，復稱中平六年。〕\n\n 　　董卓性殘忍，一旦專政，據有國家甲兵、珍寶，威震天下，所願無極，語賓客曰：「我相，貴無上也！」自言非人臣之相，其悖逆如此。語，件倨翻。相，息亮翻。〕侍御史擾龍宗詣卓白事，不解劍，〔擾龍，姓也，蓋古擾龍氏之後。〕立檛殺之。〔檛，側瓜翻。〕是時，雒中貴戚，室第相望，金帛財產，家家充積，卓縱放兵士，突其廬舍，剽虜資物，〔剽，匹妙翻。〕妻略婦女，不避貴戚；【章：甲十一行本「戚」作「賤」；乙十一行本同；孔本同；張校同。】人情崩恐，不保朝夕。\n\n 　　卓購求袁紹急，周毖、余瓊說卓曰：「夫廢立大事，非常人所及。袁紹不達大體，恐懼出奔，非有他志。今尼購之，勢必為變。袁氏樹恩四世，〔袁安四世至紹。〕門生故吏徧於天天，若收豪桀以聚徒眾，英雄因之而起，則山東非公之有也。不如赦之，拜一郡守，紹喜於免罪必無患矣。」卓以為然，乃即拜紹勃海太守，封邟鄉侯。〔邟，苦浪翻。〕又以袁術為後將軍，曹操為驍騎校尉。\n\n 　　術畏卓，出奔南陽。操變易姓名，間行東歸，過中牟，〔中牟縣，屬河南尹。間，古莧翻。〕為亭長所疑，執詣縣。時縣已被卓書，〔被，皮義翻。〕唯功曹心知是操，以世方亂，不宜拘天下雄雋，因白令釋之。〔白中牟令也。〕操至陳留，散家財，合兵得五千人。\n\n 　　是時，豪傑多欲起兵詩卓者，袁紹在勃海，冀州牧韓馥遣數部從事守之，不得動搖。〔部從事，部郡國從事也。勃海一郡，遣部從事數人守之，恐紹起兵也。〕東郡太守橋瑁〔瑁，莫報翻。〕詐作京師三公移書與州郡，陳卓罪惡，云「見逼迫，無以自救，企望義兵，解國患難。」〔企，欺冀翻。難，乃旦翻。〕馥得移，請諸從事問曰：「今當助袁氏邪，助董氏邪﹖」治中從事劉子惠曰：「今興兵為國，〔為，于偽翻。〕何謂袁、董！」馥有凓色。子惠復言：「兵者凶事，不可為首；今宜往視他州，有發動者，然後和之。〔復，扶又翻。和，戶臥翻。〕冀州於他州不為弱也，他人功未有在冀州之右者也。」馥然之。馥乃作書與紹，道卓之惡，聽其舉兵。〔考異曰：范書、魏志俱有此事。范書在舉兵之後，魏志在舉兵之前。若在舉兵後，時紹已為盟主，馥何敢禁其發兵﹖若在舉兵前，則近是也。今從魏志。〕\n\n 　　孝獻皇帝甲〔諱協。諡法：聰明睿智曰獻。古今註：「協」之字曰「合」。張璠記曰：靈帝以帝似己，故名曰協。帝王紀曰：協，字伯和。蜀諡帝曰愍，魏諡帝曰獻，此從魏諡者，以魏受漢禪為正也。〕\n\n 　　初平元年（庚午、一九○）\n\n 　　春，正月，關東州郡皆起兵以討董卓，推勃海太守袁紹為盟 主；紹自號車騎將軍，諸將皆板授官號。〔時卓挾天子，紹等罔攸稟命，故權宜板授官號。〕紹與河內太守王匡屯河內，冀州牧韓馥留鄴，給其軍糧。豫州刺史孔軎 屯潁川，兗州刺史劉岱、陳留太守張邈、邈弟廣陵太守超、東郡太守橋瑁、山陽太守袁遺、濟北相鮑信與曹操俱屯酸棗，〔酸棗縣屬陳留郡。瑁，音冒。〕後將軍袁 術屯魯陽，〔魯陽縣，屬南陽郡。〕眾各數萬。豪桀多歸心袁紹者；鮑信獨謂曹操曰：「夫略不世出，能撥亂反正者，君也。苟非其人，雖強必斃。君殆天之所啟乎！」\n\n 　　辛亥，赦天下。\n\n 　　癸酉，董卓使郎中令李儒酖殺弘農王辯。\n\n 　　卓議大發兵以討山東。尚書鄭泰曰：「夫政在德，不在眾也。」卓不悅曰：「如卿此言，兵為無用邪！」泰曰：「非謂其然也，以為山東不足加大兵耳。明公出自西州，少為將帥，閑習軍事。〔少，詩照翻。〕袁本初公卿子弟，生處京師；張孟卓東平長者，坐不闚堂；〔處，昌呂翻。長，知兩翻。張邈，字孟卓。賢曰：坐不闚堂，言不妄視也。〕孔公緒清談高論，噓枯吹生；〔孔軎，字公緒。賢曰枯者噓之使之，生者吹之使枯，言談論有所抑揚也。〕並無軍旅之才，臨鋒決敵，非公之儔也。〔謂臨兵鋒而與敵人決勝負也。〕況王爵不加，尊卑無序，若恃眾怙力，將各翆峙以觀成敗，不肯同心共膽，與齊進退也。〔此數語，公業雖以釋言於卓，然關東諸將情態實不過如此。〕且山東承平日久，民不習戰；關西頃遭羌寇，婦女皆能挾弓而鬭，天下所畏者，無若并、涼之人與羌、胡義從；〔從，才用翻。〕而明公擁之以為爪牙，譬猶驅虎兕以赴犬羊，〔兕，序姊翻；似牛一角而青色，身重千斤，角重百斤。〕鼓烈風以掃枯葉，誰敢禦之！無事徵兵以驚天下，使患役之民相聚為非，棄德侍眾，自虧威重也。」卓乃悅。\n\n 　　董卓以山東兵盛，欲遷都以避之，公卿皆不欲而莫敢言。〔畏其暴也。〕卓表河南尹朱儁為太僕以為己副，使者召拜，儁辭，不肯受；因曰：「國家西遷，必孤天下之望，〔孤，負也。〕以成山東之釁，臣不知其可也。」使者曰：「召君受拜而君拒之，不問徙事而君陳之，何也﹖」儁曰：「副相國，非臣所堪也；遷都非計，事所急也。辭所不堪，言其所急，臣之宜也。」由是止不為副。\n\n 　　卓大會公卿議，曰：「高祖都關中，十有一世，光武宮雒陽，於今亦十一世矣。按石包讖，〔當時緯書之外，又有石包室讖，蓋時人附益為之，如孔子閉房記之類。〕宜徙都長安，以應天人之意。」百官皆默然。司徒楊彪曰：「移都改制，天下大事，故盤庚遷亳，殷民胥怨。〔書序曰：盤庚五遷，將治亳，殷民咨胥怨。〕昔關中遭王莽殘破，故光武更都雒邑，〔更，工衡翻。〕歷年已久，百姓安樂，〔樂，音洛；下同。〕今無故捐宗廟，棄園陵，恐百姓驚動，必有糜沸之亂。〔賢曰：如糜粥之沸也。詩云：如沸如羹。〕石包讖，妖邪之書，豈可信用！」卓曰：「關中肥饒，故奏得并吞六國。且隴右材木自出，杜陵有武帝陶緖，并功營之，可使一朝而辦。百姓何足與議！若有前卻，我以大兵驅之，可令詣滄海。」〔賢曰：言不敢避險難也。〕彪曰：「天下動之至易，〔易，以豉翻。〕安之甚難，惟明公慮焉！」卓作色曰：「公欲沮國計邪！」太尉黃琬曰：「此國之大事，楊公之言，得無可思！」卓不答。司空荀爽見卓意壯，恐憲彪等，因從容言曰：〔從，千容翻。〕「相國豈樂此邪！〔樂，音洛。〕山東兵起，非一日可禁，故當遷以圖之，此秦、漢之勢也。」〔謂秦、漢都關中，因山河形勢以制天下。〕卓意小解。琬退，又為駁議。〔駁，北角翻。〕二月，乙亥，卓以災異奏免琬、彪等，以光祿勳趙謙為太尉，太僕王允為司徒。城門校尉伍瓊、督軍校尉周毖固諫遷都，卓大怒曰：「卓初入朝，二君勸用善士，故卓相從，而諸君到官，舉兵相圖，此二君賣卓，卓何用相負！」庚辰，收瓊、毖，斬之。楊彪、黃琬恐懼，詣卓謝，卓亦悔殺瓊、毖，乃復表彪、琬為光祿大夫。〔復，扶又翻。〕\n\n 　　卓徵京兆尹蓋勳為議郎；〔蓋，古盍翻。〕時左將軍皇甫嵩將兵三萬屯扶風，〔潘岳關中記曰：三輔舊治長安城中，長吏各在其縣治民；光武東都之後，扶風出治槐里，馮翊出治高陵。〕勳密與嵩謀討卓。會卓亦徵嵩為城門校尉，嵩長史梁衍說嵩曰：「董卓寇掠京邑，廢立從意，今徵將軍，大則危禍，小則困辱。今及卓在雒陽，天子來西，以將軍之眾迎接至尊，奉令討逆，徵兵群帥，〔說，輸芮翻。帥，所類翻。〕袁氏逼其東，將軍迫其西，此成禽也！」嵩不從，遂就徵。〔嵩前不能從兄子酈之言，今又不徒衍之策，自揣其才不足以制卓故也。〕勳以眾弱不能獨立，亦還京師。卓以勳為越騎校尉。河南尹朱儁為卓陳軍事，卓折儁曰：「我百戰百勝，決之於心，卿勿妄說，且汙我刀！」〔為，于偽翻。折，之舌翻。汙，烏故翻。〕蓋勳曰：「昔武丁之明，猶求箴諫，〔賢曰：武丁，殷王高宗也，謂傅說曰：「啟乃心，沃朕心。」說復于王曰：「惟木從繩則正，后從諫則聖。」余謂蓋勳忠直之士，時卓方謀僭逆，不應以武丁之事為言。據國語，楚左史倚相曰：昔衛武公年數九十有五矣，猶箴儆於國曰：「毋謂我老耄而捨我，必恭恪於朝，朝夕以交戒我。聞一二之言，必誦志而納之，以訓道我。」及其沒也，謂之叡聖武公。勳蓋以衛武公之事責卓也。史書傳寫誤以公為「丁」耳。〕況如卿者，而欲杜人之口！」乎卓乃謝之。\n\n 　　卓遣軍至陽城，值民會於社下，〔此二月事也。陽城縣屬潁川郡。〕悉就斬之，駕其車重，〔重，直用翻。〕載其婦女，以頭繫車轅，歌呼還雒，云攻賊大獲。卓焚燒其頭，以婦女與甲兵為婢妾。〔甲兵，謂甲兵之士。〕\n\n 　　丁亥，車駕西遷，董卓收諸富室，以罪惡誅之，沒入其財物，死者不可勝計；〔勝，音升。〕悉驅徙其餘民數百萬口於長安，步騎驅蹙，更相蹈藉，〔藉，慈夜翻。〕飢餓寇掠，積尸盈路。卓自留屯畢圭苑中，悉燒宮廟、官府、居家二百里內，室屋蕩盡，無復雞犬。又使呂布發諸帝陵及公卿以下冢墓，收其珍寶。卓獲山東兵，以潜膏塗布十餘匹，用纏其身，然後燒之，先從足起。\n\n 　　三月，乙巳，車駕入長安，〔考異曰：袁紀作「己巳」，今從范書。居京兆府舍，師古曰：京兆府在尚冠前街，東入故中尉府。〕後乃稍葺宮室而居之。時董卓未至，朝政大小皆委之王允。允外相彌縫，內謀王室，甚有大臣之度，自天子及朝中皆倚允；允屈意承卓，卓亦雅信焉。〔朝，直遙翻。〕\n\n 　　董卓以袁紹之故，戊午，殺太傅袁隗、太僕袁基，及其家尺口以上五十餘人。〔尺口，謂嬰孩也。〕\n\n 　　初，荊州刺史王叡〔裴松之曰：叡，晉太保祥伯父也。〕與長沙太守孫堅共擊零、桂賊，〔零、桂，零陵、桂陽也。〕以堅武官，言頗輕之。及州郡舉兵討董卓，叡與堅亦皆起兵。叡與堅亦皆起兵。叡素與武陵太守曹寅不相能，揚言當先殺寅。寅懼，詐作按行使者檄移堅說叡罪過，令收，行刑訖，以狀上。〔上，時掌翻。〕堅承檄，即勒兵襲叡。叡聞兵至，登樓望之，遣問「欲何為﹖」堅前部答曰：「兵久戰勞苦，欲詣使君求資直耳。」〔據吳錄，資直者，衣資之直也。〕叡見堅驚曰：「兵自求賞，孫府君何以在其中﹖」堅曰：「被使者檄誅君！」〔被，皮義翻。〕叡曰：「我何罪﹖」堅曰：「坐無所知！」叡窮迫，刮金飲之而死。〔陶弘景曰：生金有毒，不鍊，服之殺人。〕堅前至南陽，眾已數萬人。南陽太守張咨不肯給軍糧，堅誘而斬之；〔陳壽志曰：堅以牛酒誘之。吳歷曰：堅詐疾以誘之。〕郡中震慄，無求不獲。前到魯陽，〔魯陽縣屬南陽郡。〕與袁術合兵。術由是得據南陽，〔考異曰：范書術傳云：「劉表上術為南陽太守。」表傳云：「術阻兵屯魯陽，表不得至荊州。魏志術傳：「孫堅殺張咨，術得據南陽。」魏武帝紀，此年二月已云術屯南陽。蓋術初奔魯陽，此春孫堅取南陽，術乃據之，猶以魯陽為治所也。〕表堅行破虜將軍、領豫州刺史。\n\n 　　詔以北軍中候劉表為荊州刺史。時寇賊縱橫，道路梗塞，〔縱，子容翻。塞，悉則翻。〕表單馬入宜城，〔賢曰：宗黨共為賊。〕各擁眾不附，若袁術因之，禍必至矣。吾欲徵兵，恐不能集，其策焉出﹖」〔焉，於虔翻。〕蒯良曰：「眾不附者，仁不足也；附而不治者，義不足也。苟仁義之道行，百姓歸之如水之趣下，〔趣，七喻翻。〕何患徵兵之不集乎！」蒯越曰：「袁術驕而無謀，宗賊帥多貪暴，為下所患，〔帥，所類翻；下同。〕若使人示之以利，必以眾來。使君誅其無道，撫而用之，一州之人有樂存之心，〔樂，音洛。〕聞君威德，必襁負而至矣。〔襁，居兩翻。〕兵集眾附，南據江陵，北守襄陽，荊州八郡可傳檄而定，〔郡國志：荊州部南陽、南郡、江夏、零陵、桂陽、長沙、武陵七郡。漢官儀以章陵足為八郡。〕公路雖至，無能為也。」〔袁術，字公路。〕表曰：「善！乃使越誘宗賊帥，至者五十五人，皆斬之而取其眾。〔誘，音酉。帥，所類翻。〕遂徙治襄陽，〔荊州刺史本治武陵漢壽。襄陽縣，屬南郡。〕鎮撫邵縣，江南悉平。〔荊部在江南者，長沙、武陵、零陵、桂陽四郡也。為劉表專制荊州張本。〕\n\n 　　董卓在雒陽，袁紹等諸軍皆畏其強，莫敢先進。曹操曰：「舉義兵以誅暴亂，大眾已合，諸君何疑！向使董卓倚王室，據舊京，東向以臨天下，雖以無道行之，猶足為患。今焚燒宮室，劫遷天子，海內震動，不知所歸，此天亡之時也，一戰而天下定矣。」遂引兵西，將據成皋，張邈遣將衛茲分兵隨之。進至滎陽汴水，〔班志：汴水在滎陽西南。〕遇卓將玄菟徐榮，〔菟，同都翻。〕與戰，操兵敗，為流矢所中，所乘馬被創。〔中，竹仲翻。被，皮義翻。創，初良翻。〕從弟洪以馬與操，操不受。〔從，才用翻。〕洪曰：「天下可無洪，不可無君！」遂步從操，夜遁去。榮見操所將兵少，力戰盡日，謂酸棗未易攻也，〔易，以豉翻。〕亦引兵還。\n\n 　　操到酸棗，諸軍十餘萬，日置酒高會，不圖進取，操責讓之，因為謀曰：〔為，于偽翻；下同。〕「諸君能聽吾計，使勃海引河內之眾臨孟津，〔勃海，謂袁紹也。〕酸棗諸將守成皋，據敖倉，塞轘轅、太谷，全制其險，〔塞，悉則翻。轘，音環。〕使袁將軍率南陽之軍軍丹、析，入武關，〔此謂袁術也。丹水及析縣皆屬弘農郡。〕以震三輔，皆高壘深壁，勿與戰，益為疑兵，示天下形勢，以順誅逆，可立定也。〔觀操之計，但欲形格勢禁，待其變起於下耳，非主於戰也。〕今兵以義動，持疑不進，失天下望，竊為諸君恥之！」邈等不能用。操乃與司馬沛國夏侯惇等詣揚州，募兵，得千餘人，還屯河內。〔從袁紹也。〕\n\n 　　頃之，酸棗諸軍食盡，眾散。劉岱與橋瑁相惡，岱殺瑁，以王肱領東郡太守。青州刺史焦和亦起兵討董卓，〔姓譜：周武王封神農之後於焦，後以國為氏。〕務及諸將西行，〔務進兵與酸棗諸將相及也。〕不為民人保障，兵始濟河，黃巾已入其境。青州素殷實，甲兵甚盛，和每望寇奔北，未嘗接風塵、交鼓也。性好卜筮，信鬼神，〔好，呼到翻。〕入見其人，清談干雲，出觀其政，賞罰淆亂，州遂蕭條，悉為丘墟。頃之，和病卒，袁紹使廣陵臧洪領青州以撫之。\n\n 　　夏，四月，以幽州牧劉虞為太傅，道路壅塞，〔塞，悉則翻。〕信命竟不得通。先是，幽部應接荒外，〔荒外，言荒服之外也。先，悉薦翻。〕資費甚廣，歲常割青、冀賦調二億有餘以足之。〔調，徒弔翻。〕時處處斷絕，委輸不至，〔委，於偽翻。輸，舂遇翻。〕而虞敝衣繩屨，食無兼肉，務存寬政，勸督農桑，開上谷胡市之利，通漁陽鹽鐵之饒，〔上谷舊有關市，與胡人貿易。漁陽舊有鹽官、鐵官。〕民悅年登，穀石三十，青、徐士庶避難歸虞者百餘萬口，虞皆收視溫卹，為安立生業，〔難，乃旦翻。為，于偽翻。〕流民皆忘其遷徙焉。\n\n 　　五月，司空荀爽薨。六月，辛丑，以光祿大夫种拂為司空。拂，卲之父也。\n\n 　　董卓遣大鴻臚韓融、少府陰脩、執金吾胡母班、將作大匠吳脩、越騎校尉王緕安集關東，解譬袁紹等。胡母班、吳脩，王緕至河內，袁紹使王匡悉收擊【章：甲十一行本「繫」；乙太傅馬十一行本同；退齋校同。】殺之。〔緕，工回翻。考異曰：謝承後傳（衍）漢書曰：「班，王匡之妹夫。班與匡書云：『僕與公、太僕趟岐、少府陰脩俱受詔命。關東諸郡，雖實娭卓，猶以銜奉王命，不敢玷辱。而足下獨囚僕於獄，欲以釁鼓，此悖暴無道之甚者也！』按范書此年六月，遣韓融等安集關東，袁術、王匡各執而殺之。三年八月，遣馬日磾及趙岐慰撫天下。袁紀，遣馬、趙亦在三年八月，時董卓已死。而此書云與馬、趙俱受詔，又云恚卓遷怒，自相乖迕。疑非班書。今不取。〕袁術亦殺陰脩；惟韓融以名德免。\n\n 　　董卓壞五銖錢，〔賢曰：光武中興，除王莽貨泉，更用五銖錢。孔穎達曰：五銖者，其重五銖，凡十桼為一絫，十絫為一銖，二十四銖為一兩。錢邊作五銖字。壞，音怪。〕更鑄小錢，〔更，工衡翻。〕悉取雒陽及長安銅人、鐘虡，飛廉、銅馬、之屬以鑄之，〔銅人，秦始皇所鑄也。賢曰：鐘虡，以銅為之。前書音義曰：虡，鹿頭龍身，神獸也。說文：鐘鼓之跗，以猛獸為飾也。武帝置飛廉館。音義曰：飛廉，神禽，身似鹿頭，如爵，有角，蛇尾，文如豹文。明帝永平五年，迎取長安飛廉、銅馬置上西門外，名平樂館。銅馬則東門京所作，置於金馬門外者也。余據馬授亦進銅馬。虡，音巨。〕由是貨賤物貴，穀石至數萬錢。\n\n 　　冬，孫堅與官屬會飲於魯陽城東，董卓步騎數萬猝至，堅方行酒談笑，整頓部曲，無得妄動。後騎漸益，堅徐罷坐，〔坐，才臥翻。〕導引入城，乃曰：「向堅所以不即起者，恐兵相蹈藉，諸君不得入耳。」卓兵見其整，不敢攻而還。\n\n 　　王匡屯河陽津，〔河陽津，即孟津。〕董卓襲擊，大破之。\n\n 　　左中郎將蔡邕議「孝和以下廟號稱宗者，皆宜省去，以遵先典；」從之。〔禮，祖有功而宗有德。和帝以下無德可宗，故去之。去，羌呂翻。考異曰：袁紀在明年。今從范書。〕\n\n 　　中郎將徐榮薦同邵故冀州刺史公孫度於董卓，卓以為療東太守。度到官，以法誅滅郡中名豪大姓百餘家，郡中震慄，乃東伐高句驪，〔句，如字，又音駒。驪，力知翻。〕西擊烏桓，語所親吏柳毅、陽儀等曰：〔語，失倨翻。姓譜：柳，本自魯孝公子子展之孫，以王父字為氏。至展禽，餘采於柳下，因為氏。〕「漢炸將絕，當與諸卿圖正【章：甲十一行本「正」作「王」；乙十一行本同；孔本同；熊校同。】耳。」於是分遼東為遼西、中遼郡，各置太守，越海收東萊諸縣，置營州刺史。自立為遼東侯、平州牧，立漢二祖廟，承制，郊祀天地，藉田，〔杜佑曰：藉，借也，謂借人力以理之，勸率天下，使務農也。春秋傳曰：郊而後耕，遂藉人力以成歲功，故謂之帝藉。臣瓚曰：親耕以躬親為義，不得以假借為稱。藉，謂蹈藉也。師古曰：瓚說是。說文，帝藉千畝。藉奏昔翻。〕乘鸞路，設旄頭、羽騎。〔羽騎，羽林騎也。〕\n",
    "资治通鉴第六十卷-汉纪五十二": "　　漢紀五十二〔起重光協洽（辛）未盡昭陽作噩（癸酉），凡三年。〕\n\n 　　孝獻皇帝乙\n\n 　　初平二年（辛未、一九一）\n\n 　　春，正月，辛丑，赦天下。\n\n 　　關東諸將議：以朝廷幼沖，迫於董卓，遠隔關塞，〔關塞，謂函谷關、桃林塞也。〕不知存否，幽州牧劉虞，宗室賢儁，欲共立為主。曹操曰：「吾等所以舉兵而遠近莫不響應者，以義動故也。今幼主微弱，制於姦臣，非有昌邑亡國之釁，〔昌邑，謂昌吧王賀也。〕而一旦改易，天下其孰安之！諸君北面，我自西向。」〔幽州在北，長安在西，故操云然。〕韓馥、袁紹以書與袁術曰：「帝非孝靈子，欲依絳、灌誅廢少主、迎立代王故事，〔少，詩照翻。〕奉大司馬虞為帝。」術陰有不臣之心，不利國家有長君，〔長，知兩翻。〕乃外託公義以拒之。紹復與術書曰：「今西名有幼君，無血脈之屬，〔謂帝非靈帝子也。復，扶又翻；下同。〕公卿以下皆媚事卓，安可復信！〔復，扶又翻；下同。〕但當使兵往屯關要，皆自蹙死；東立聖君，太平可冀，如何有疑！又室家見戮，不念子胥，〔謂子胥能報父兄之讎也。〕可復北面乎﹖」〔以殺袁隗等為出於帝。〕術答曰：「聖主聰叡，有周成之質，賊卓因危亂之際，威服百寮，此乃漢家小厄之會，乃云今上『無血脈之屬』，豈不誣乎！又曰『室家見戮，可復北面』，此卓所為豈國家哉！慺慺赤心，〔慺，力侯翻。〕志在滅卓，不識其他！」馥、紹竟遣故樂浪太守張岐等齎議上虞尊號。〔樂浪，音洛琅。上，時掌翻。〕虞見岐等，厲色叱之曰：「今天下崩亂，主上蒙塵，吾被重恩，〔被，皮義翻。〕未能清雪國恥；諸君各據州郡，宜共湏力盡心王室，而反造逆謀以相垢汙邪！」〔汙，烏故翻。〕固拒之。馥等又請虞領尚書事，承制封拜，復不聽，欲奔匈奴以自絕；紹等乃止。\n\n 　　二月，丁丑，以董卓為太師，位在諸侯王上。　\n\n 　　孫堅移屯梁東，為卓將徐榮所敗，〔敗，補邁翻。〕復收散卒進屯陽人。〔賢曰：梁縣，屬河南郡，今汝州縣。陽人聚故城，在梁縣西。〕卓遣東郡太守胡軫督步騎五千擊之，以呂布為騎督。軫與布不相得，堅出擊，大破之，梟其都督華雄。〔梟，古堯翻。華，戶化翻。〕\n\n 　　或謂袁術曰：「堅若得雒，不可復制，此為除狼而得虎也。」術疑之，不運軍糧。堅夜馳見術，〔陽人去魯陽百餘里。〕畫地計較曰：「所以出身不顧者，上為國家討賊，〔為，于偽翻。〕下慰將軍家門之私讎。堅與卓非有骨肉之也，而將軍受浸潤之言，〔浸潤之譖，出論語。〕還相嫌疑，何也﹖」術踧踖，踧，子六翻。踖，資昔翻。踧踖，不自安貌。〕即調發軍糧。〔調，徒釣翻。〕\n\n 　　堅還屯，卓遣將軍李傕說堅，〔傕，克角翻。說，輸芮翻；後同。〕欲與和親，令堅疏子弟任刺史、郡守者，許表用之。 堅曰：「卓逆天無道，今不夷汝三族縣示四海，〔縣讀曰懸。〕則吾死不瞑目，〔瞑，莫定翻。〕豈將與乃和親邪！」〔乃，汝也。〕復進軍大谷，距雒九十里。 〔賢曰：大谷口，在故嵩陽西北八十五里，北出對雒陽故城，張衡東京賦云「盟津達其後，大谷通其前」是也。距，至也。〕卓自出，與堅戰於諸陵間，卓敗走，卻屯 澠池，聚兵於陝。〔澠，彌兗翻。陝，式冉翻。〕堅進至雒陽，擊呂布，復破走。堅乃掃除宗廟，祠以太牢，得傳國璽於城南甄官井中；〔甄官署之井中也。晉職官志：少府之屬有甄官令，而續漢志無之，蓋屬於他署，未置專官也。甄官，掌琢石、陶土之事。為後建安元年袁術奪璽張本。璽，斯氏翻。〕分兵出新安、澠池間以要卓。\n\n 　　卓謂長史劉艾曰：「關東軍敗數矣，〔要，一遙翻。數，所角翻。〕皆畏孤，無能為也。惟孫堅小戇，〔說文曰：戇，愚也。音都降翻。〕頗能用人，當語諸將，使知忌之。〔語，牛倨翻；下同。〕孤昔與周慎西征邊、韓於金城，孤語張溫，求引所將兵為慎作後駐，溫不聽。溫又使孤討先零叛羌，〔零，意憐。〕孤知其不克而不得止，遂行，留別部司馬劉靖將步騎四千屯安定以為聲勢。叛羌欲鋳歸道，〔鋳，即截字。〕孤小擊輒開，畏安定有兵故也。虜謂安定當數萬人，不知但靖也。而孫堅隨周慎行，謂慎求先將萬兵造金城，〔將，即亮翻。造，七到翻。〕使慎以二萬作後駐。邊、韓畏慎大兵，不敢輕與堅戰，而堅兵足以斷其運道。〔斷，丁管翻。〕兒曹用其言，涼州或能定也。溫既不能用孤，慎又不能用堅，迕用敗走。〔事見五十八卷靈帝中平二年。卒，子恤翻。〕堅以佐軍司馬所見略與人同，固自為可；〔言其才可用也。〕但無故從諸袁兒，終亦死耳！」乃使東中郎將董越屯澠池，中郎將段煨屯華陰，〔煨，烏回翻。華，戶化翻。〕中郎將牛輔屯安邑，〔姓譜：牛本自殷，周封微子於宋，其裔司寇牛父敗狄於長丘，死之，其子孫以王父字為氏。〕其餘諸將布在諸縣，以禦山東。輔，卓之伲也。卓引還長安。孫堅脩塞諸陵，〔塞，悉則翻。〕引軍還魯陽。\n\n 　　夏，四月，董卓至長安，公卿皆迎拜車下。卓抵手謂御史中丞皇甫嵩曰：「義真，怖未乎﹖」〔皇甫嵩，字義真。怖，普布翻。〕嵩曰：「明公以德輔朝廷，大慶方至，何怖之有！若淫刑以逞，將天下皆懼，豈獨嵩乎！」〔考異曰：范書嵩傳及山陽公載記記嵩語與此不同，今從張璠漢紀。〕卓黨欲尊卓比太公，稱尚父，卓以問蔡邕，邕曰：「明公威德，誠為巍巍，然此之太公，愚意以為未可，宜須關東平定，車駕還反舊京，然後議之。」卓乃止。\n\n 　　卓使司隸校尉劉囂籍吏民有為子不孝、為臣不忠、為吏不清、為弟不順者，皆身誅，財物沒官。於是更相誣引，〔更，工衡翻。〕冤死者以千數。百姓囂，道路以目。〔囂，五羔翻。韋昭曰：「不敢發言，以目相眄而已。」〕\n\n 　　六月，丙戌，地震。\n\n 　　秋，七月，司空种拂免；以光祿大夫濟南淳于嘉為司空。〔濟，子禮翻。〕太尉趙謙罷；以太常馬日磾為太尉。〔磾，丁奚翻。〕\n\n 　　初，何進遣雲中張楊還并州募兵，會進敗，楊留上黨，有眾數千人。袁紹在河內，楊往歸之，與南單于於扶羅屯漳水。〔濁漳水出上黨長子而東過鄴，鄴則韓馥所居也。〕韓馥以豪傑多歸心袁紹，忌之；陰貶節其軍糧，欲使其眾離散。會馥將麴義叛，〔姓譜：漢有平原鞠譚，其子閟避難，改曰麴氏，後遂為西平著姓。〕馥與戰而敗，紹因與義相結。\n\n 　　紹客逢紀紀謂紹曰：〔逢，蒲江翻。〕「將軍舉大事而仰人資給，〔仰，牛向翻。〕不據一州，無以自全。」紹曰：「冀州兵強，吾士飢乏，設不能辦，無所容立。」紀曰：「韓馥庸才，可密要公孫瓚〔要，讀曰邀。〕使取冀州，馥必駭懼，因遣辯士為陳禍福，〔為，于偽翻。〕馥迫於倉卒，〔卒，讀曰猝。〕必肯遜讓。」紹然之，即以書與瓚。瓚遂引兵而至，外託討董卓而陰謀襲馥，馥與戰不利。會董卓入關，紹還軍延津，〔續漢志，酸棗縣北有延津。〕仗外甥陳留高幹及馥所親潁川辛評、荀諶、郭圖等說馥日：〔諶，時壬翻。說，輸芮翻。〕「公孫瓚將燕、代之卒乘勝來南，而諸郡應之，其鋒不可當。袁車騎引軍東向，〔向河內至延津，為東向。〕其意未石量也，〔量，音良。〕竊為將軍危之！」〔為，于偽翻。〕馥懼，曰：「然則為之柰何﹖」諶曰：「君自料寬仁容眾為天下所附，孰與袁氏﹖」馥曰：「不如也。」「臨危吐決，〔吐決謂吐奇決策也。〕智勇過人，又孰與袁氏﹖」馥曰：「不如也。」「世布恩德，天下家受其惠，又孰與袁氏﹖」馥曰：「不如也。」諶曰：「袁氏一時之傑，將軍資三不如之勢久處其上，〔處，昌呂翻。〕彼必不為將軍下也。夫冀州，天下之重資也，彼若與公孫瓚并力取之，危亡可立而待也。夫袁氏，將軍之舊，且為同盟，〔謂同盟討董卓。〕當今之計，若舉冀州以讓袁氏，彼必厚德將軍，瓚亦不能與之爭矣。是將軍有讓賢之名， 而身安於泰山也。」馥性恇怯，因然其計。〔恇，去王翻。〕馥長史耿武、別駕閔純、治中歷聞而諫曰：〔考異曰：九州春秋作「耿彧」，今從范書、魏志、袁紀。 又范書，騎都尉沮授諫，無李歷，今從魏志、袁紀。〕「冀州帶甲百萬，穀支十年。袁紹孤客窮軍，仰我鼻息，〔鼻息，氣一出入之頃也。鼻氣噓之則溫，吸之則寒，故云然。醫書云：血為脈，氣為息，脈息之名自是而分。呼吸者，氣之棗籥；動應者，血之波瀾。其經以身寸度之，計十六丈二尺。一呼脈再動，一吸脈再動，呼吸定息脈五動，閏以大息則六動。一動一寸，故一息脈行六寸，十息六尺，百息六丈，二百息十二丈，七十息四丈二尺。計二百七十息，漏水下二刻盡十六丈二尺，營周一身；百刻之中得五十營。故曰脈行陽二十五度、行陰二十五度也。息者以呼吸定之，一日計一萬三千五百息。呼吸進退既遲於脈，故一日一夜方行盡十六丈二尺經烙，而氣周於一身，大會於風府。脈屬陰，陰行速，猶太陰一月一周天。息屬陽，陽行遲，猶太陽一歲一周天。如是則應天常度。「閏」，當作「間」。〕譬如嬰兒在股掌之上，絕其哺亂，立可餓殺，柰何欲以州與之！」馥曰：「吾袁氏故吏，且才不如本初，度德而讓，〔度，徒洛翻。〕古人所貴，諸君獨何病焉！」先是，馥從事趙浮、程渙將強弩萬張屯孟津，〔先，悉薦翻。將，即亮翻。〕聞之，率兵馳還。時紹在朝歌清水，〔據水經，清水出河內脩武縣，逕獲嘉、汲縣而入于河，不至朝歌；惟淇水則逕朝歌耳。蓋俗亦呼淇水為清水。據九州春秋，紹時在朝歌清水口，浮等自孟津東下，則兩軍皆舟行大河而向鄴也。清水口即淇口，南岸即延津。〕浮等從後來，船數百艘，眾萬餘人，整兵鼓，夜過紹營，紹甚惡之。〔惡，烏路翻。〕浮等到，謂馥曰：「袁本初軍無斗糧，各已離散，雖有張楊、於扶羅新附，未肯為用，不足敵也。小從事等請以見兵拒之，〔見，賢遍翻。〕旬日之間，必土崩瓦解；明將軍但當開閤高枕，〔枕，職任翻。〕何憂何懼！」馥又不聽，乃避位，出居中常侍趙忠故舍，遣子送印綬以讓紹。紹將至，從事十人爭棄馥去，獨耿武、閔純杖刀拒之，不能禁，乃止；紹皆殺之。紹遂領冀州牧，承制以馥為奮威將軍，而無所將御，〔將，即亮翻。將御，猶言統御也。〕亦無官屬。紹以廣平沮授為奮武將軍，〔廣平縣屬鉅鹿郡。沮，千余翻，又音諸，姓也，黃帝史官沮誦之後。〕使監護諸將，寵遇甚厚。〔監，古銜翻。〕魏郡審配、鉅鹿田豐並以正直不得志於韓馥，紹以豐為別駕，配為治中，及南陽許攸、逄紀、潁川荀諶皆為謀主。\n \n 　　紹以河內朱漢為都官從事。〔紹置都官從事，則猶領司隸校尉也。〕漢先為韓馥所不禮，且欲徼迎紹意，〔徼，一遙翻。〕擅發兵圍守馥第，拔刃登屋，馥走上樓，〔上，時掌翻。〕收得馥大兒，槌折兩腳；〔折，而設翻。〕紹立收漢，殺之。馥猶憂怖，從紹索去，〔怖，普布翻。索，出客翻。〕往依張邈。後紹遣使詣邈，有所計議，與邈耳語；〔耳語，附耳而言也。〕馥在坐上，〔坐，徂臥翻。〕謂為見圖，無何，起至溷，以書刀自殺。〔溷，戶困翻；圊也，廁也。時雖已有紙，猶多用刀筆書，故有書刀。〕\n\n 　　鮑信謂曹操曰：「袁紹為盟主，因權專利，將自生亂，是復有一卓也。〔復，扶又翻。〕若抑之，則力不能制，袛以遘難。〔遘，與構同。難，乃旦翻。〕且可規大河之南以待其變。」操善之。會黑山、于毒、白繞、眭固等十餘萬眾略東郡，王肱不能禦。曹操引兵入東郡，擊白繞於濮陽，破之。〔眭，息為翻。濮，博木翻。〕袁紹因素操為東邵太守，治東武陽。〔東武陽縣，屬東郡。應劭曰：縣在武水之陽。水經註曰：武水即漯水。賢曰：故城在今魏州莘縣南。守，式又翻。〕\n\n 　　南單于劫張楊以叛袁紹，屯於黎陽。董卓以楊為建義將軍、河內太守。\n\n 　　太史望氣，言當有大臣戮死者；董卓使人誣衛尉張溫與袁術交通，冬，十月，壬戌，笞殺溫於市以應之。〔張溫不能斬卓於西征之時，反死於卓手，可哀也已。〕\n\n 　　青州黃巾寇勃海，眾三十萬，欲與黑山合。公孫瓚率步騎二萬人逆擊於東光南，大破之，〔東光縣，屬勃海。賢曰：今滄州縣。〕斬首三萬餘級。賊棄其輜重，〔重，直用翻。〕奔走渡河；瓚因其半濟薄之，賊復大破，復，扶又翻；下同。〕死者數萬，流血丹水，〔言水為之丹也。〕收得生口七萬餘人，車甲財物不可勝算，〔勝，音升。〕威名大震。\n\n 　　劉虞子和為侍中，帝思東歸，使和偽逃董卓，潛出武關詣虞，令將兵來迎。〔考異曰：范書劉虞傳，「虞使田疇使長安，時和為侍中，因遣從武關出。」按魏志公孫瓚傳，但云天子思歸，不云因疇至也。若爾，當令和與疇俱還，不應出武關。又疇未還，劉虞已死。虞死在初平四年冬，界橋戰在三年春。范書誤也。〕和至南陽，袁術利虞為援，留和不遣，許兵至俱西，令和為書與虞。虞得書，遣數千騎詣和。公孫瓚知術有異志，止之，虞不聽。瓚恐術聞而怨之，亦遣其從弟越將千騎詣術，〔從，才用翻；下同。〕而陰教術執和，奪其兵，由是虞、瓚有隙。〔虞先與瓚有隙，至是而隙愈深。〕和逃術來北，復為袁紹所留。\n\n 　　是時關東州、郡務相兼并以自強大，袁紹、袁術亦自離【章：甲十一行本「離」上有「相」字；乙十一行本同；孔本同。】貳。術遣孫堅擊董卓未返，紹以會稽周昂為豫州刺史，襲奪堅陽城。〔陽城縣，屬潁川郡。堅領豫州刺史，屯陽城。〕堅歎曰：「同舉義兵，將救社稷，逆賊垂破而各若此，吾當誰與戮力乎！」引兵擊昂，走之。袁術遣公孫越助堅攻昂，越為流矢所中死。〔中，竹仲翻。〕公孫瓚怒曰：「余弟死禍起於紹。」遂出軍屯磐河，〔水經：大河故瀆東北逕西平昌縣故城北，分派東入般縣，為般河。余據賢註；般，音卜滿翻。此作「磐」，讀當如字。賢又曰：般，即爾雅九河鉤磐河也。其枯河在今滄州樂陵縣東南。魏收地形志，安德郡般縣有故般河。〕上書數紹罪惡，〔數，所具翻。〕進兵攻紹。冀州諸城多叛紹從瓚，紹懼，以所佩勃海太守印燰授瓚從弟範，遣之郡，而範遂背紹，領勃海兵以助瓚。〔背，蒲妹翻。〕瓚乃自置其將帥嚴綱為冀州刺史，田楷為青州刺史，單經為兗州刺史，〔單，音善，姓也。姓譜：周卿士單襄公之後。〕又悉改置郡、縣守、令。\n\n 　　初，涿郡劉備，中山靖王之後也，〔蜀書云：備，中山靖王勝子陸城亭侯貞之後；然自祖父以上，世系不可攷。〕少孤貧，與母以販履為業，〔少，詩照翻。〕長七尺五寸，垂手下彣，顧自見其耳；〔長，直亮翻。彣，與膝同。言其有異相也。〕有大志，少語言，喜怒不形於色。〔少，詩沼翻。〕嘗與公孫瓚同師事盧植，由是往依瓚。瓚使備與田楷徇青州有功，因以為平原相。備少與河東關羽、涿郡張飛相友善；〔少，詩照翻。〕以羽、飛為別部司馬，分統部曲。備與二人寢則同牀，恩若兄弟，而稠人廣坐，〔坐，很臥翻。〕侍立終日，隨備周旋，不避艱險。常山趙雲為本郡將吏兵詣公孫瓚，〔為，于偽翻。將，即亮翻。〕瓚曰：「聞貴州人皆願袁氏，〔願下當有從字。〕君何獨迷而能反乎﹖」雲曰：「天下莾莾，〔莾，許容翻；眾語喧嘵之貌。〕未知孰是，民有倒縣之厄，〔縣，讀曰懸。〕鄙州論議，從仁政所在，不為忽袁公，私明將軍也。」〔為，于偽翻；下同。〕劉備見而奇之，深加接納，雲遂從備至平原，為備主騎兵。〔劉備事始此。〕\n\n 　　初，袁術之得南陽，戶口數百萬，而術奢淫肆欲，徵斂無度，〔斂，力贍翻。〕百姓苦之，稍稍離散。既與袁紹有隙，各立黨援以相圖謀。術結公孫瓚而紹連劉表，豪傑多附於紹。術怒曰：「群豎不吾從而從吾家奴乎！」〔據袁山松書，紹，司空逢之櫱子，出後伯父成，故術云然。〕又與公孫瓚書曰：「紹非袁氏子。」紹聞大怒。\n\n 　　術使孫堅擊劉表，表遣其將黃祖逆戰於樊、鄧之間，〔鄧縣，屬南陽郡。樊城，周仲山甫之邑，在漢水北。杜佑曰：樊城，今襄州安養縣。劉昫曰：鄧城縣，漢之鄧縣，古樊城也：宋改安養縣；天寶元年改為臨漢縣；貞元二十一年移縣古鄧城，乃改為鄧城縣。〕堅擊破之，遂圍襄陽。表夜遺黃祖潛出發兵，祖將兵欲還，堅逆與戰，祖敗走，竄峴山中。〔峴山去襄陽十里。峴，戶典翻。〕堅乘勝，夜追祖，祖部曲【章：甲十一行本無「曲」字；乙十一行本同。】兵從竹木間暗射堅，殺之。〔射，而亦翻。考異曰：范書，「初平三年春，堅死。」吳志孫堅傳亦云初平三年。英雄記曰，「初平四年正月七日死。」袁紀，「初平三年五月。」山陽公載記載策表曰：「臣年十七，喪失所怙。」裴松之按策以建安五年卒，時年二十六，計堅之亡，策應十八，而此表云十七，則為不符。張璠漢紀及胡沖吳曆並以堅初平二年死，此為是而本傳誤也。今從之。〕堅所舉孝廉長沙桓階詣表請堅喪，表義而許之。堅兄子賁率其士眾就袁術，術復表賁為豫州刺史。〔復，扶又翻；下同。〕術由是不能勝表。\n\n 　　初，董卓入關，留朱儁守雒陽，而儁潛與山東諸將通謀，懼為卓所襲，出奔茢州。卓以弘農楊懿為河南尹；儁復引兵還雒，擊懿，走之。儁以河南殘破無所資，乃東屯中牟，移書州郡，請師討卓。徐州刺史陶謙上儁行車騎將軍，〔上，時掌翻。〕遣精兵三千助之，餘州郡亦有所給。謙，丹陽人。〔丹陽縣，屬丹陽郡，今潤州縣。〕朝廷以黃巾寇亂徐州，用謙為刺史。謙至，擊黃巾，大破走之，州境晏然。\n\n 　　劉焉在益州陰圖異計。沛人張魯，自祖父陵以來世為五斗米道，〔陵即今所謂天師者也。後魏寇謙之祖其道。〕客居于蜀。魯母以鬼道常往來焉家，焉乃以魯為督義司馬，〔洪氏隸釋曰：劉焉在蜀，創置督義司馬，助義、褒義校尉。劉表在荊州，亦置綏民校尉。漢衰，諸侯擅命，率意各置官屬。〕以張脩為別部司馬，與合兵掩殺漢中太守蘇固，斷絕斜谷閣，〔斜谷，在漢中西北，今興元府西北入斜谷路，至鳳州界百五十里，有棧閣二千九百八十九間，板閣二千八百九十二間。郡國志曰：褒谷，北口曰斜，南口曰褒，長四百七十里，同為一谷。兩山高峻，中間谷道，褒水所流，曹操謂斜谷道為五百里石穴者此也。余據班志，斜水出衙岭山，北至郿入渭；褒水亦出衙岭，南至南鄭入沔，則褒、斜雖同為一谷，而衙岭乃其分水處也。斷，丁管翻。斜，音余奢翻。谷，音穀，又音浴。〕殺害漢使。焉上書言「米賊斷道，不得復通」。〔斷，丁管翻。〕又託他事殺州中豪強王咸、李權等十餘人，以立威刑。犍為太任岐及校尉賈龍由此起兵攻焉，焉擊殺岐、龍。焉意漸盛，作乘輿車具千餘乘，〔乘，繩證翻。〕劉表上「焉有似子夏在西河疑聖人」之論。〔禮記檀弓：曾子責子夏曰：吾與子事夫子於洙、泗之間，退歸老於西河之上，使西河之人疑汝於夫子，而罪一也。表蓋言焉在蜀僭擬，使蜀人疑為天子也。上，時掌翻。〕時焉子範為左中郎將，誕為治書御史，〔續漢志曰：治書侍御史二人，秩六百石，掌選明法律者為之；凡天下諸讞疑事，掌以法律當其是非。蔡質曰：選御史高第補之。胡廣曰：宣帝幸宜室，齋居而決事，令御史二人治書，治書御史起此。治，直之翻。〕璋為奉車都尉，皆從帝在長安，惟小子別部司馬瑁素隨焉；帝使璋曉喻焉，焉留璋不遣。\n\n 　　公孫度威行海外，中國人士避亂者多歸之，北海管寧、邴原、王烈皆往依焉。寧少時與華歆為友，〔少，詩照翻。華，戶化翻。〕嘗與歆共鋤菜，見地有金，寧揮鋤不顧，與瓦石無異，歆捉而擲之，人以是知其優劣。邴原遠行遊學，八九年而歸，師友以原不飲酒，會米肉送之；原曰：「本能飲酒，但以荒思廢業，故斷之耳。〔思，相吏翻。斷，音短。〕今當遠別，可一飲燕。」於是共坐飲酒，終日不醉。寧、原俱以操尚稱，度虛館以候之。〔操，七到翻。候者，伺其至也。〕寧既見度，乃廬於山谷，時避難者多居郡南，〔難，乃旦翻。〕而寧獨居北，示無還志，後漸來從之，旬月而成邑。寧每見度，語唯經典，不及世事；還山，專講詩、書，習俎豆，非學者無見也。由是度安其賢，民化其德。邴原性剛直，清議以格物，〔格，正也。〕度以下心不安之。寧謂原曰：「潛龍以不見成德。〔乾：初九，潛龍勿用。孔子曰：君子以成德為行，潛之為言也，隱而未見，行而未成，是以君子弗用。見，賢遍翻。〕言非其時，皆招禍之道也。」密遣原逃歸，度聞之，亦不復追也。〔復，扶又翻。〕王烈器業過人，少時名聞在原、寧之右。〔少，詩照翻。聞，文運翻；名聲所至曰聞。〕善於教誘，鄉里有盜牛者，主得之，盜請非，曰：「刑戮是甘，乞不使王彥方知也！」〔王烈，字彥方。〕烈聞而使人謝之，遺布一端。〔布帛六丈曰端，一曰八丈曰端。按古以二丈為端。遺，于貴翻。〕或問其故，烈曰：「盜懼吾聞其過，是有恥惡之心，既知恥惡，則善心將生，故與布以勸為善也。」後有老父遺劍於路，行道一人見而守之，至暮，老父還，尋得劍，怪之，以事告烈，烈使推求，〔推，尋也。〕乃先盜牛者也。諸有爭訟曲直將質之於烈，〔質，正也。〕或至塗而反，或望廬而還，〔還，旬緣翻。〕皆相推以直，〔推，移也。前書韓延壽傳，以田相移。即此義也。〕不敢使烈聞之。度欲以為長史，烈辭之，為商賈以自穢，乃免。〔賈，音古。〕\n\n 　　三年（壬申、一九二）\n\n 　　春，正月，丁丑，赦天下。\n\n 　　董卓遣牛輔將兵屯陝，輔分遣校尉北地李傕、張掖郭汜、武威張濟將步騎數萬擊破朱儁於中牟，〔傕，古岳翻。汜，音祀，又孚梵翻。〕因掠陳留、潁川諸縣，所過殺虜無遺。\n\n 　　初，荀淑有孫曰彧，少有才名，〔少，詩照翻。〕何顒見而異之，曰：「王佐才也！」及天下亂，彧謂父老曰：「潁川四戰之地，〔言其地平，四面受敵。〕宜亟避之。」鄉人多懷土不能去，彧獨率宗族去依韓馥。會袁紹已奪馥位，待彧以上賓之禮。彧度紹終不能定大業，〔度，徒洛翻。〕聞曹操有雄略，乃去紹從操。操與語，大悅，曰：「吾子房也！」〔比之張良。〕以為奮武司馬。〔操初起兵為奮武將軍，故以彧為奮武司馬。其鄉人留者，多為傕、汜等所殺。〕\n\n 　　袁紹自出拒公孫瓚，與瓚戰於界橋南二十里。〔水經：大河右瀆東北逕鉅鹿郡廣宗縣故城南，又東北逕界城亭北，又東北逕信都郡武強縣故城東。此蓋於河瀆上作橋。註又云：清河東北逕界城亭東，水上有大梁，謂之界城橋。賢曰：今貝州宗城縣側有古界城，此城近枯漳水，界橋當在此水上。杜佑曰：界橋在貝州宗城縣東。〕瓚兵三萬，其鋒甚銳。紹令麴義領精兵八百先登，強弩千張夾承之。瓚輕其兵少，縱騎騰之。義兵伏楯下不動，未至十數步，一時同發，讙呼動地，〔讙，許元翻。〕瓚軍大敗。斬其所置冀州刺史嚴綱，〔考異曰：九州春秋作「劉綱」。今從范書、魏志。〕獲甲首千餘級。追至界橋，瓚斂兵還戰，義復破之，〔復，扶又翻。〕遂到瓚營，拔其牙門，〔賢曰：真人水鏡經曰：凡軍始出，必令完堅；若有折，將軍不利。牙門旗竿，軍之精也，即周禮司職云「軍旅會同置旌門」是也。〕餘眾皆走。\n\n 　　初，兗州刺史劉岱與紹、瓚連和，紹令妻子居岱所，瓚亦遣從事范方將騎助岱。及瓚擊破紹軍，語岱令遣紹妻子，〔語，牛倨翻。〕別敕范方：「若岱不遣紹家，將騎還！吾定紹，將加兵於岱。」岱與官屬議，連日不決，聞東郡程昱有智謀，召而問之。昱曰：「若棄紹近援而求瓚遠助，此假人於越以救溺子之說也。〔言勢不能相及也。越人習水，故以為能救溺，奴歷翻。〕夫公孫瓚非袁紹之敵也，今雖壞紹軍，〔壞，音怪。〕然終為紹所禽。」岱從之。范方將其騎歸，未至而瓚敗。\n\n 　　曹操軍頓丘，〔頓丘縣，屬東郡。師古曰：以丘名縣也。丘一成為頓丘，謂一頓而成也。或曰：成，重也，一重之丘 也。〕于毒等攻東武陽。操引兵西入山，攻毒等本屯。〔毒等時掠魏郡，屯于西山。〕諸將皆請救武陽。操引兵西入山，攻毒等本屯。〔毒等時掠魏郡，屯于西 山。〕諸將皆請救武陽。操曰：「使賊聞我西而還，武陽自解也；不還，我能敗其本屯，虜不能拔武陽必矣。」〔敗，蒲邁翻。〕遂行。毒聞之，棄武陽還。操遂擊眭固及匈奴於扶羅於內黃，〔內黃縣屬魏郡；陳留有外黃，故加內。眭，息隨翻。〕皆大破之。\n\n 　　董卓以其弟旻為左將軍，兄子璜為中軍校尉，皆典兵事，宗族內外並列朝廷。卓侍妾懷抱中子皆封侯，弄以金紫。卓車服僭擬天子，召呼三臺，〔三臺：尚書臺、御史臺、符節臺也。晉書曰：漢官：尚書為中臺，御史為憲臺，謁者為外臺，是謂三臺。〕尚書以下皆自詣卓府啟事。又築塢於郿，〔英雄記曰：郿去長安二百六十里。漢書，郿，音媚，地名。〕高厚皆七丈，積穀為三十年儲，自云：「事成，雄據天下，不成，守此足以畢老。」\n\n 　　卓忍於誅殺，諸將言語有蹉跦者，〔蹉，倉何翻。跌，徒結翻。〕便戮於前，人不聊生。司徒王允與司隸校尉黃琬、僕射士孫瑞、尚書楊瓚密謀誅卓。中郎將呂布，便弓馬，膂力過人，〔膂，脊骨也。〕卓自以遇人無禮，行止常以布自衛，甚愛信之，誓為父子。然卓性剛褊，嘗小失卓意，卓拔手戟擲布，〔手戟，小戟，便於擊刺者。〕布拳捷，〔勇力為拳，迅疾為捷。〕避之，而改容顧謝，卓意亦解。布由是陰怨於卓。卓又使布守中閣，而私於傅婢，益不自安。王允素善待布，布見允，自陳卓幾見殺之狀，〔幾，居希翻。〕允因以誅卓之謀告布，使為內應。布曰：「如父子何﹖」曰：「君自姓呂，本非骨肉。今憂死不暇，何謂父子﹖擲戟之時，豈有父子情邪！」布遂許之。\n\n 　　夏，四月，丁巳，帝有疾新愈，大會未央殿。卓朝服乘車而入，〔魏祕書監秦靜曰：漢氏承秦改六冕之制，朝服俱玄冠、絳衣而巳。晉名曰五時朝服。有四時朝服，又有朝服。〕陳兵夾道，自營至宮，左步右騎，屯衛周阋，〔阋，作答翻。〕令呂布等扞衛前後。王允使士孫瑞自書詔以授布，〔使尚書僕射自書詔者，懼其泄也。〕布今同郡騎都尉李肅〔考異曰：袁紀作「李順」，今從范書、魏志。〕與勇士秦誼、陳衛等十餘人偽著衛士服，〔著，陟略翻。〕守北掖門內以待卓。卓入門，肅以戟刺之；〔刺，七亦翻；下同。〕卓衷甲，不入，〔衷甲者，被甲於內，而加衣甲上。〕傷臂，墮車，顧大呼曰：〔呼，火故翻。〕「呂布何在！」布曰：「有詔討賊臣！卓大罵曰：「庸狗，敢如是邪！」布應聲持矛刺卓，趣兵斬之。〔趣，讀曰促。〕主簿田儀及卓倉頭前走其戶，布又殺之，凡所殺三人。布即出懷中詔版以令吏士曰：「詔討卓耳，餘皆不問。」吏士皆正立不動，大稱萬歲。百姓歌舞於道，長安中士女賣其珠玉衣裝市酒肉相慶者，填滿街肆。弟旻、璜等及宗族老弱在郿，皆為其群下所斫射死。〔射，而亦翻。〕暴卓尸於市，〔暴，薄木翻，又薄報翻。〕天時始熱，卓素充肥，脂流於地，守尸吏為大炷，〔炷，燈也，燼所著者。〕署卓臍中然之，光明達曙，如是積日。諸袁門生聚董氏之尸，焚灰揚之於路。塢中有金二三萬斤，銀八九萬斤，錦綺奇玩積如丘山。以王允錄尚書事，呂布為奮威將軍、假節、儀比三司，〔奮威將軍始於漢元帝用任千秋為之。沈約曰：呂布為奮武將軍、儀比三司，猶儀同三司也。〕封溫侯，〔溫縣，屬河內郡，周大夫蘇忿生之邑。〕共秉朝政。〔朝，直遙翻。〕\n\n 　　卓之死也，左中郎將高陽侯蔡邕在王允坐，〔高陽縣，屬涿郡；又陳留圉縣有高陽亭。坐，徂臥翻。〕聞之驚歎。允勃然，叱之曰：「董卓國之大賊，幾亡漢室，〔幾，居希翻。〕君為王臣，所宜同疾，而懷其私遇，反相傷痛，豈不共為逆哉！」即收付廷尉。邕謝曰：「身雖不忠，古今大義，耳所厭聞，口所常玩，豈當背國而嚮卓也！〔背，蒲妹翻。〕願黥首刖足，繼成漢史。」〔初，邕徙朔方，自從中上書，乞續漢書諸志，蓋其所學所志者在此。〕士大夫多矜救之，不能得。太尉馬日磾謂允曰：「伯喈曠世逸才，〔蔡邕，字伯喈。〕多識漢事，當續成後史，為一代大典；而所坐至微，誅之，無乃夫人望乎！」允曰：「昔武帝不殺司馬遷，使作謗書流於後世。〔賢曰：凡史官記事，善惡必書。謂遷所記但是漢家不善之事，皆為謗也，非獨指武帝之身，即高祖善家令之言、武帝算緡榷酤之類是也。班固集云：史遷著書成一家之言，至以身陷刑。故微文譏刺，貶損當世，非義士也。〕方今國祚中衰，〔中，竹仲翻。〕戎馬在郊，不可令佞臣執筆在幼主左右，既無益聖德，復使吾黨蒙其訕議。」〔復，扶又翻。〕日磾退而告人曰：「王公其無後乎！善人，國之紀也；制作，國之典也；滅紀廢典，其能久乎！」邕遂死獄中。\n\n 　　初，黃門侍郎荀攸與尚書鄭泰、侍中种輯等謀曰：「董卓驕忍無親，雖資強兵，實一匹夫耳，可直刺殺也。」〔刺，七亦翻。考異曰：魏志云，「攸與何顒、伍瓊同謀。」按顒、瓊死已久，恐誤。〕事垂就而覺，收攸繫獄，泰逃奔袁術。攸言語飲食自若，會卓死，得免。\n\n 　　青州黃巾寇兗州，劉岱欲擊之，濟北相鮑信諫曰：「今賊眾百萬，百姓皆震恐，士卒無鬬志，不可敵也。然賊軍無輜重，唯以鈔略為資，〔重，直用翻。〕今不若畜士眾之力，先為固守；彼欲戰不得，攻又不能，其勢必離散，然後選精銳，據要害擊之，可破也。」岱不從，遂與戰，果為所殺。\n\n 　　曹操部將東郡陳宮謂操曰：「州今無主，而王命斷絕，宮請說州中綱紀，〔綱紀，即謂州別駕及治中諸從事也。說，輸芮翻；下同。〕明府尋往牧之，〔牧之，謂為州牧。〕資之以收天下，此霸王之業也。」宮因往說別駕、及治中諸從事也。說，輸芮翻；下同。〕明府尋往牧之，〔牧之，謂為州牧。〕資之以收天下，此霸王之業也。」宮因往說別駕、治中曰：「今天下分裂而州無主；曹東郡，命世之才也，若迎以牧州，必寧生民。」鮑信等亦以為然，乃與州吏萬潛等至東郡，迎操領兗州刺史。操遂進兵擊黃巾於壽張東，不利，賊眾精悍，〔悍，下罕翻，又侯旱翻。〕操兵寡弱，操撫循激勵，明設賞罰，承間設奇，〔間，古莧翻。〕畫夜會戰，戰輒禽獲，賊遂退走。鮑信戰死，操購求其喪不得，乃刻木如信狀，祭而哭焉。詔以京兆金尚為兗州刺史，將之部，操逆擊之，尚奔袁術。〔為後建安二年尚不屈於術張本。〕\n\n 　　五月，〔考異曰：范書，「丁酉，大赦」，袁紀，「丁未，大赦」。按是年正月，丁丑，大赦；及李傕求赦，王允曰：「一歲不再赦。」然則五月必無赦也。〕以征西將軍皇甫嵩為車騎將軍。\n\n 　　初，呂布勸王允盡殺董卓部曲，允曰：「此輩無罪，不可。」布欲以卓財物班賜公卿、將校，允又不從。允素以劍客遇布，布負其功勞，多自誇伐，既失意望，漸不相平。允性剛稜疾惡，〔賢曰：稜，威稜也，音力登翻。余謂稜，方稜也；剛稜，猶言剛方。〕初懼董卓，故折節下之。〔下，遐稼翻。〕卓既殲滅，自謂無復患難，〔殲，息廉翻。復，扶又翻。難，乃旦翻。〕頗自驕傲，以是群下不甚附之。\n\n 　　允始與士孫瑞議，特下詔赦卓鄀曲，既而疑曰：「部曲從其主耳。今若名之惡逆而赦之，恐適使深自疑，非所以安之也。」乃止。又議悉罷其軍，或說允曰：「涼州人素憚袁氏而畏關東，今若一旦解兵開關，必人人自危。可以皇甫義真為將軍，就領甚眾，因使留陝以安撫之。」允曰：「不然。關東舉義兵者，皆吾徒也，今若距險屯陝，雖安涼州，而疑關東之心，不可也。」〔陝，失冉翻。〕\n\n 　　時百姓訛言當悉誅涼州人，卓故將校遂轉相恐動，皆擁兵自守，〔將，即亮翻。校，戶教翻。〕更相謂曰：「蔡伯喈但以董公親厚尚從坐；今既不赦我曹而欲使解兵，今日解兵，明日當復為魚肉矣。」〔更，工衡翻。復，扶又翻。〕呂布使李肅至陝，以詔命誅牛輔，輔等逆與肅戰，肅敗，走弘農，布誅殺之。輔恇怯失守，〔恇，去王翻。〕會營中無故自驚，輔欲走，為左右所殺。李傕等還，〔傕等自陳留、潁川還也。〕輔已死，傕等無所依，遣吏詣長安求赦。王允曰：「一歲不可再赦。」不許。傕等益懼，不知所為，欲各解散，間行歸鄉里，〔間，古莧翻。〕討虜校尉武威賈詡曰：「諸君若棄軍單行，則一亭長能束君矣；〔長，知兩翻。〕不如相率而西，以攻長安，為董公報仇，〔為，于偽翻。〕事濟，奉國家以正天下；若其不合，〔不合，謂事不濟，不與本計合也。〕走未晚也。」傕等然之，乃相與結盟，率軍數千，晨夜西行。王允以胡文才、楊整脩皆涼州大人，〔賢曰：大人，請大家豪右。又曰：大人，長老之稱，言尊事之也。〕召使東，解釋之，不假借以溫顏，謂曰：「關東鼠子，欲何為邪﹖卿往呼之！」於是二人往，實召兵而還。\n\n 　　傕隨道收兵，比至長安，〔比，必寐翻，及也。〕已十餘萬，與卓故部曲樊稠、李蒙等合圍長安城，城峻不可攻，守之八日。〔考異曰：魏志云十日，今從范書。〕呂布軍有叟兵內反，〔賢曰：叟兵即蜀兵也；漢代謂蜀為叟。〕六月，戊午，引傕眾入城，放兵虜掠。布與戰城中，不勝，將數百騎以卓頭繫馬鞍出走，駐馬青瑣門外，〔衛瓘曰：青瑣，戶邊青鏤也。一曰：天子門內有眉格再重，裏青畫曰瑣。〕招王允同去。允曰：「若蒙社稷之靈，上安國家，吾之願也；如其不獲，則奉身以死之。朝廷幼少，朝廷，謂天子也。〕恃我而已，臨難苟免，吾不忍也。〔難，乃旦翻。〕努力謝關東諸公，勤以國家為念！」太常种拂曰：「為國大臣，不能禁暴禦侮，使白刃向宮，去將安之！」遂戰而死。\n\n 　　傕、汜屯南宮掖門，殺太僕魯馗、〔馗，音逵。〕大鴻臚周奐、〔臚，陵如翻。〕城門校尉崔烈、越騎校尉王頎，〔頎，音祈。〕吏民死者萬餘人，狼籍滿道。王 允扶帝上宣平門避兵，〔三輔黃圖曰：長安城東面北頭門號宣平門。上，時掌翻。〕傕等於城門下伏地叩頭，帝謂傕等曰：「卿等放兵縱橫，欲何為乎﹖」〔橫，戶孟翻。〕傕等曰：「董卓忠於陛下，而無故為呂布所殺，臣等為卓報讎，〔為，于偽翻。〕非敢為逆也。請事畢詣廷尉受罪。」傕等圍門樓，共青請司徒王允出，問「太師何罪﹖」允窮蹙，乃下見之。己未，赦天下，以李傕為揚武將軍，郭汜為揚烈將軍，〔揚武將軍始於建武之初，馬成為之。揚烈將軍蓋始於是時。〕樊稠等皆為中郎將。傕等收司隸校尉黃琬，殺【章：甲十一行本「殺」上有「下獄」二字；乙十一行本同。】之。\n\n 　　初，王允以同郡宋翼為左馮翊，王宏為右扶風，〔允，太原人。〕傕等欲殺允，恐二郡為患，乃先徵翼、宏。宏遣使謂翼曰：「郭汜、李傕以我二人在外，故未危王公，〔危，謂殺也。〕今日就徵，明日俱族，計將安出﹖」翼曰：「雖禍福難量，〔量，音良。〕然王命，所不得避也！」宏曰：「關東義兵鼎沸，欲誅董卓，今卓已死，其黨與易制耳。〔易，以豉翻。〕若舉兵共討傕等，與山東相應，此轉禍為福之計也。」翼不從，宏不能獨立，遂俱就徵。甲子，傕收允及翼、宏，并殺之；允妻子皆死。宏臨命詬曰：〔詬，許候翻，又古候翻，怒罵也。〕「宋翼豎儒，不足議大計！」〔賢曰：豎者，言賤劣如僮豎。〕傕尸王允於市，莫敢收者，故吏平陵令京兆趙戩棄官收而葬之。〔戩，子踐翻。〕始，允自專討卓之勞，士孫瑞歸功不侯，故得免於難。〔難，乃旦翻。〕\n\n 　　臣光曰：易稱「勞謙君子有終吉」，〔易繫辭曰：勞而不伐，有功而不德，厚之至也。語以其功下人者也。德言盛，禮言恭。謙也者，致恭以存其位者也。程頤註曰：有勞而能謙，又須君子行之，有終則吉。夫樂高喜勝，人之常情。平時能謙，固已鮮矣，況有功勞可尊乎！雖使知謙之善，勉而為之，若矜負之心不忘，則不能常久，欲其有終不可得也。惟君子安履謙順，故久而不變，乃所謂有終則吉也。〕士孫瑞有功不伐，以保其身，可不謂之智乎！\n\n 　　傕等以賈詡為左馮翊，欲侯之，詡曰：「此救命之計，何功之有！」固辭不受。又以為尚書僕射，詡曰：「尚書僕射，官之師長，〔長，知兩翻。〕天下所望，詡名不素重，非所以服人也。」乃以為尚書。\n\n 　　呂布自武關奔南陽，袁術待之甚厚。布自恃有功於袁氏，〔謂殺董卓為袁氏報仇也。〕恣兵鈔掠。〔鈔，楚交翻。〕術患之，布不自安，去從張楊於河內。李傕等購求布急，布又逃歸袁紹。\n\n 　　丙子，以前將軍趙謙為司徒。\n\n 　　秋，七月，庚子，以太尉馬日磾為太傅，錄尚書事；〔磾，丁奚翻。〕八月，以車騎將軍皇甫嵩為太尉。\n\n 　　诏太傅馬日磾、太仆赵岐杖节镇抚关东。\n\n 　　九月，以李傕為車騎將軍、領司隸校尉、假節；郭汜為後將軍，樊稠為右將軍，張濟為驃騎將軍，皆封侯。〔驃，匹妙翻。〕傕、汜、稠筦朝政，〔筦，與管同。〕濟出屯弘農。\n\n 　　司徒赵谦罢。\n\n 　　甲申，以司空淳于嘉為司徒，光祿大夫楊彪為司空，錄尚書事。\n\n 　　初，董卓入關，說韓遂、馬騰與共圖山東，〔說，輸芮翻。〕遂、騰率眾詣長安。會卓死，李傕等以遂為鎮西將軍，遣還金城；騰為征西將軍，遣屯郿。〔晉書職官志曰：四征起於漢代，四鎮通於柔遠。〕\n\n 　　冬，十月，荊州刺史劉表遣使貢獻。以表為鎮南將軍荊州牧，封成武侯。〔成武縣，前漢屬山陽郡，後漢屬濟陰郡。〕\n\n 　　十二月，太尉皇甫嵩免，以光祿大夫周忠為太尉，參錄尚書事。\n\n 　　曹操追黃巾至濟北，悉降之，〔濟，子禮翻。降，戶江翻。〕得戎卒三十餘萬，男女百餘萬口，收其精銳者，號青州兵。〔所降者青州黃巾也，故號青州兵。〕\n\n 　　操辟陳留毛玠為治中從事，玠言於操曰：「今天下分崩，乘輿播蕩，生民廢業，饑饉流亡，公家無經歲之儲，百姓無安固之志，難以持久。夫兵義者勝，〔魏相嘗引是言。〕守位以財，〔易大傳曰：何以聚人，曰財；何以守位，曰仁。〕宜奉天子以令不臣，脩耕植以畜軍資，〔操之所以芟群雄者，在迎天子都許、屯田積穀而已；二事乃玠發其謀也。〕如此，則霸王之業可成也。」操納其言，遺使詣河內太守張楊，欲假塗西至長安；楊不聽。\n\n 　　定陶董昭說楊曰：〔說輸芮翻。〕「袁、曹雖為一家，勢不久群。曹今雖弱，然實天下之英雄也，當故結之。〔故者，結交之因也，謂因事而結之。〕況今有緣，宜通其上事，〔上，時掌翻；下同。〕并表薦之，若事有成，永為深分。」〔分，扶問翻，契分也。〕楊於是通操上事，仍表薦操。昭為操作書與李傕、郭汜等，〔為，于偽翻。〕各隨輕重致殷勤。\n\n 　　傕、汜見操使，以為關東欲自立天子，今曹操雖有使命，非其誠實，〔使，疏吏翻。〕議留操使。黃門侍郎鍾繇說傕、汜曰：「方今英雄並起，各矯命專制，唯曹兗州乃心王室，而逆其忠款，〔地，蓋聞其雄略，先為效用以自結也。〕繇，皓之曾孫也。〔鍾皓見五十三卷桓帝建和三年。〕\n\n 　　徐州刺史陶謙與諸守相共奏記，推朱儁為太師，〔守，式又翻。相，悉亮翻。〕因移檄牧伯，欲以同討李傕等，奉迎天子。會李傕用太尉周忠、尚書賈詡策，徵儁入朝，儁乃辭謙議而就徵，復為太僕。\n\n 　　公孫瓚復遣兵擊袁紹，至龍湊，〔龍湊，地名，在平原界。漢晉春秋載紹與瓚書曰：「龍河之師，羸兵前誘，大兵未濟，而足下膽破眾散，不鼓而敗。」則龍湊蓋河津也。詳味昭書，龍湊宜在勃海界。又袁譚軍龍湊宜在勃海界。又袁譚軍龍湊，曹操攻之，拔平原，走保南皮，蓋在平原界也。復，扶又翻；下同〕紹擊破之。瓚遂還幽州，不敢復出。\n\n 　　柹揚州刺史汝南陳溫卒，袁紹使袁遺領揚州；袁術擊破之，遺走而沛，為兵所殺。術以下邳陳瑀為揚州刺史。〔考異曰：獻帝紀，「四年，三月，袁術殺陳溫，據淮南。」魏志術傳云：「術殺溫，領其州。」裴松之按：英雄記，溫自病死，不為術所殺。九州春秋曰：「初平三年，揚州刺史陳禕死，術以瑀領揚州。」蓋陳禕當為陳溫，實以三年卒，今從之。〕\n\n 　　四年（癸酉、一九三）\n\n 　　春，正月，甲寅朔，日有食之。\n\n 　　丁卯，赦天下。〔考異曰：袁紀，五月丁卯赦。今從范書。〕\n\n 　　曹操軍甄城。〔甄城縣，屬濟陰郡。賢曰：今濮州縣也。甄，音絹，蜀本作「鄄」，為是。〕【章：甲十一行本正作「鄄」；乙十一行本同；張校同。】袁術為劉表所逼，引兵屯封丘，黑山別部及匈奴於扶羅皆附之。曹操擊破術軍，遂圍封丘；術走襄邑，又走寧陵。〔封丘、襄邑二縣屬陳留郡；寧陵縣屬梁國。宋白曰：封丘，古封國之地，左傳所謂「封父之繁弱」是也，漢為封丘縣。寧陵縣，古甯城，漢高祖改為寧陵縣。〕操追擊，連破之。術走九江，揚州刺史陳瑀拒術不納。術退保陰陵，集兵於淮北，復進向壽春；〔陰陵、壽春二縣，皆屬九江郡。壽春，揚州刺史治所。復，扶又翻。〕瑀懼，走歸下邳，術遂領其州，兼稱徐州伯。李傕欲結術為援，以術為左將軍，封陽翟侯，〔陽翟縣，屬潁川郡。〕假節。\n\n 　　袁紹與公孫瓚所置青州刺史田楷連戰二年，士卒疲困，糧食並盡，互掠百姓，野無青草。紹以其子譚為青州刺史，楷與戰，不勝。會趙岐來和解關東，瓚乃與紹和親，各引兵去。\n\n 　　三月，袁紹在薄落津。〔續漢志，安平國經縣西有漳水津，名薄落津。鉅鹿郡癭陶縣有薄落亭。水經註，漳水逕鉅鹿縣故城西，水有故津，謂之薄落津。〕魏郡兵反，與黑山賊于毒等數萬人共覆鄴城，殺其太守。紹還屯斥丘。〔斥丘縣，屬鉅鹿郡。賢曰：故城在今相州成安縣東南。十三州志云：土地斥鹵，故云斥丘。〕\n\n 　　夏，曹操还军定陶。\n\n 　　徐州治中東海王朗及別駕琅邪趙昱說刺史陶謙曰：「求諸侯莫如勤王，〔左傳晉大夫狐偃之言。說，輸芮翻。〕今天子越在西京，宜遣使奉貢。」謙乃遣昱奉章至長安。詔拜謙徐州收，加安東將軍，封溧陽侯。〔漂陽縣屬丹陽郡。〕以昱為廣陵太守，朗為會稽太守。\n\n 　　是時，徐方百姓殷盛，〔古語多謂州為方，故八州八伯謂之方伯。書曰「惟此陶唐，有此冀方」，詩曰「徐方不庭」是也。〕穀實差豐，流民多歸之。而謙信用讒邪，疏遠忠直，〔遠，于願翻。〕刑政不治，由是徐州漸亂。許劭避地廣陵，謙禮之甚厚，劭告其徒曰：「陶恭祖外慕聲名，內非真正，〔陶謙，字恭祖。〕待吾雖厚，其勢必薄。」遂去之。後謙果捕諸寓士，人乃服其先識。\n\n 　　六月，扶風大雨雹。〔雨，于具翻。〕\n\n 　　華山崩裂。〔華，戶化翻。〕\n\n 　　太尉周忠免，以太僕朱儁為太尉，錄尚書事。\n\n 　　下邳闕宣聚眾數千人，〔賢曰：風俗通曰：闕，姓也，承闕黨童子之後；縱橫家有闕子著書。〕自稱天子；陶謙擊殺之。〔考異曰：范書謙傳作「閻宣」。今從魏志武紀及謙傳。魏武紀又曰：「謙與宣共舉兵，取泰山華、費，掠任城。」謙傳亦云：「謙始與合從，從遂殺之，并其眾。」按謙據有徐州，託義勤王，何藉宣數千之眾而與之合從！蓋謙別將與宣共襲曹嵩，故曹操以此為謙罪而伐之耳。〕\n\n 　　大雨，昼夜二十余日，漂没民居。\n\n 　　袁紹出軍入朝歌鹿腸山，〔朝歌縣，屬河內郡。賢曰：朝歌故城在今衛縣西。續漢志曰：朝歌有鹿腸山。〕討于毒，圍攻五日，破之，斬毒及其眾萬餘級。紹遂尋山北行，進擊諸賊左髭丈八等，皆斬之。又擊劉石、青牛角、黃龍左校、郭大賢、李大目、于氐根等，復斬數萬級，皆屠其屯壁。遂與黑山賊張燕及四營屠各、鴈門烏桓戰於常山。〔復，扶又翻。屠，直於翻。屠各，匈奴種。〕燕精兵數萬，騎數千匹。紹與呂布共擊燕，連戰十餘日，燕兵死傷雖多，紹軍亦疲，遂俱退。\n\n 　　呂布將士多暴橫，〔橫，戶孟翻。〕紹患之，布因求還雒陽。紹承制以布領司隸校尉，遣壯士送布，而陰圖之。布使人鼓箏於帳中，〔說文：箏，樂也，鼓絃竹身。十三絃，蒙恬所造。一說：秦人薄義，父子爭瑟而分之，因以為名。按箏制與瑟同，瑟二十五絃而箏十三絃，故云然。風俗通：箏，秦聲，五絃、糂身。箏者，上圓象天，下平象地，中空準六合，絃柱十二擬十二月，乃仁智之器也。今并、涼二州箏形如瑟，不知誰改也。釋名：箏，施絃高；箏箏然，音爭。〕密亡去，送者夜起，斫帳被皆壞。明旦，紹聞布尚在，懼，閉城自守。布引軍復歸張楊。\n\n 　　前太尉曹嵩避難在琅邪，〔難，乃旦翻。〕其子操令泰山太守應劭迎之。嵩輜重百餘兩，〔重，直用翻。兩，音亮。〕陶謙別將守陰平，〔陰平縣，屬東海郡。賢曰：故城在今沂州承縣西南。〕士卒利嵩財寶，掩襲嵩於華、費間，殺之，〔前漢志，華、費二縣皆屬泰山郡。續漢志，泰山有費縣，無華縣，蓋併省也。水經：時水南過華縣東，又南過費縣東，入沂。賢曰：費縣故城，在費縣東北。費，音祕。〕并少子德秋。操引兵擊謙，攻拔十餘城，至彭城，大戰，謙兵敗，走保郯。〔郯縣，屬東海郡，徐州刺史治所。〕\n\n 　　初，京、雒遭董卓之亂，民流移東出，多依徐土，遇操至，坑殺男女數十萬口於泗水，水為不流。〔為，于偽翻。〕\n\n 　　操攻郯不能克，乃去，攻取慮、睢陵、夏丘，〔三縣皆屬下邳國。杜佑曰：泗州下邳縣北有漢武原故城，又北有郯縣故城。睢陵故城在下邳東南。夏丘，堯封禹為夏伯，邑於此，漢為夏丘縣。師古曰：取，音趨，又音秋。慮，意廬。睢，音雖。夏，戶雅翻。〕皆屠之，雞犬亦盡，墟邑無復行人。\n\n 　　冬，十月，辛丑，京師地震。\n\n 　　有星孛于天市。〔孛，蒲內翻。〕\n\n 　　司空楊彪免。丙午，以太常趙溫為司空，錄尚書事。\n\n 　　劉虞與公孫瓚積不相能，瓚數與袁紹相攻，〔數，所角翻；下同。〕虞禁之，不可，而稍節其稟假。瓚怒，屢違節度，又復侵犯百姓。虞不能制，乃遣驛使泰章陳其暴掠之罪，瓚亦上稟糧不周。〔上，時掌翻。〕二奏交馳，互相非毀，朝廷依違而已。〔依違，言甲奏上則依甲而違乙，乙奏上則依乙而違甲，無決然之是非也。〕瓚乃築小城於薊城東南以居之，〔薊縣，屬廣陽國，幽州牧所治也。薊，音計。〕虞數請會，瓚輒稱病不應；虞恐其終為亂，乃率所部兵合十萬人以討之。時瓚部曲放散在外，倉卒掘東城欲走。〔卒，與瘁同。〕虞兵無部伍，不習戰，又愛民廬舍，敕不聽焚燒，戒軍士曰：「無傷餘人，殺一伯珪而已。」〔公孫瓚，字伯珪。〕攻圍不下。瓚乃簡募銳士數百人，因風縱火，直衝突之，虞眾大潰。虞與官屬北奔居庸，〔居庸縣，屬上谷郡。胡嶠曰：自幽州西北入居庸關。未祁曰：唐媯州懷戎縣東南五十里有居庸塞，東連盧龍、碣石，西屬太行、常山，實天下之險。〕瓚追攻之， 三日，城陷，執虞并妻子還薊，猶使領州文書。會詔遣使者段訓增虞封邑，督六州事；拜瓚前將軍，封易侯。〔易縣，前漢屬涿郡，復漢省。〕瓚乃誣虞前與袁紹等 謀稱尊號，脅訓斬虞及妻子於薊市。故常山相孫瑾、掾張逸、張瓚等相與就虞，罵瓚極口，然後同死。〔掾，俞絹翻。〕瓚傳虞首於京師，故吏尾敦於路劫虞首，歸 葬之。〔賢曰：尾，姓；敦，名。余按古有尾生。〕虞以恩厚得眾心，北州百姓流舊莫不痛惜。〔流者，他州人流入幽州者也；舊者，舊著籍幽州者也。〕\n\n 　　初，虞欲遣使奉章詣長安，而難其人，眾咸曰：「右北平田疇，年二十二，年雖少，〔少，詩照翻。〕然有奇材。」虞乃備禮，請以為掾。具車騎將行，疇曰：今道路阻絕，寇虜縱橫，稱官奉使，為眾所指。願以私行，期於得達而已。」虞從之。疇乃自選家客二十騎，俱上西關，出塞，傍北山，〔傍，步浪翻。西關，即居庸關。北山，即陰山。〕直趣朔方，循間道至長安致命。〔趣，七喻翻。間，古莧翻。〕\n\n 　　詔拜疇為騎都尉。疇以天子方蒙塵未安，不可以苛 佩榮寵，〔荷，下可翻。〕固辭不受。得報，馳還，比至，虞已死，〔比，必寐翻。〕疇謁祭虞墓，陳發章表，〔章表，當依下文作章報。〕哭泣而去。公孫瓚怒， 購求獲疇，謂曰：「汝不送章報我，何也﹖」疇曰：「漢室衰穨，人懷異心，唯劉公不失忠節。章報所言，於將軍未美，恐非所樂聞，〔樂，音洛。〕故不進也。且 將軍既滅無罪之君，又讎守義之臣，疇恐燕、趙之士皆將蹈東海而死，莫有從將軍者也。」瓚乃釋之。\n\n 　　疇北歸無終，〔無終縣，屬右北平郡，春秋無終子之國，疇蓋其縣人。宋白曰：無終，唐為薊州玉田縣。〕率宗族及他附從者數百人，掃地而盟曰：「君仇不報，吾不可以立於世！」遂入徐無山中，〔徐無縣，屬右北平郡，有徐無山。〕營深險平敞地而居，躬耕以養父母，〔養，羊亮翻。〕百姓歸之，數年間至五千餘家。疇謂其父老曰：「今眾成都邑，而莫相統一，又無法制以治之，〔治，直之翻。〕恐非久安之道。疇有愚計，願與諸君共施之，可乎﹖」皆曰：「可！」疇乃為約束，相殺傷、犯盜、諍訟者，〔諍，讀曰爭。晉王沈釋時論：闟茸勇敢於饕諍。計韻平聲。〕隨輕重抵罪，重者至死，凡一十餘條。又制為婚姻嫁娶之禮，與學校講授之業，〔校，戶教翻。〕班行於眾，眾皆便之，至道不拾遺。北邊翕然服其威信，烏桓、鮮卑各遣使致饋，疇悉撫納，令不為寇。\n\n 　　十二月，辛丑，地震。\n\n 　　司空趙溫免。乙巳，以衛尉張喜為司空。 \n",
    "资治通鉴第六十一卷-汉纪五十三": "　　漢紀五十五〔起屠維單閼（己卯），盡上章執徐（庚辰），〕凡二年。\n\n 　　孝獻皇帝丙\n\n 　　興平元年（甲戌、一九四）\n\n 　　春，正月，辛酉，赦天下。\n\n 　　甲子，帝加元服。\n\n 　　二月，戊寅，有司奏立長秋宮。詔曰：「皇妣宅兆未卜，〔孝經：卜其宅兆而安厝之。兆，塋域也。〕何忍言後宮之選乎！」壬午，三公奏改葬皇妣王夫人，追上尊號曰靈懷皇后。〔王夫人死，見五十八卷靈帝光和四年。皇后紀曰：改葬文昭陵。上，時掌翻。〕\n\n 　　陶謙告急於田楷，楷與平原相劉備救之。備自有兵數千人，謙益以丹陽兵四千，備遂去楷歸謙，謙表為豫州刺史，屯小沛。〔沛國，治相縣，而沛自為縣，屬沛國，時人謂沛縣為小沛。由此時呼備為劉豫州。豫州刺史本治譙，備領刺史而屯小沛。按此時又有豫州刺史郭貢，朝命不行，私相署置者也。〕曹操軍食亦盡，引兵還。\n\n 　　馬騰私有求於李傕，〔傕，古岳翻。〕不獲而怒，欲舉　兵相攻；帝遣使者和解之，不從。韓遂率眾來和騰、傕，既而復與騰合。〔遂知傕之不足與也。復，扶又翻。〕諫議大夫种卲、侍中馬宇、左中郎將劉範謀使騰襲長安，己為內應，以誅傕等。壬申，騰遂勒兵屯長平觀。〔种，音沖。觀，古玩翻。〕卲等謀泄，出奔槐里。傕使樊稠、郭汜及兄子利擊之，騰遂敗走，還涼州。又攻槐里，卲等皆死。庚申，詔赦騰等。〔傕等力不能制騰，遂因下詔赦之。〕夏，四月，以騰為安狄將軍，遂為安降將軍。〔二將軍號，一時暫置耳，後世不復置。降，戶江翻。〕\n\n 　　曹操使司馬荀彧、壽張令程昱守甄城，〔甄城縣，屬濟陰郡。水經註曰：沇州舊治。魏武創業始於此。河上之邑，最為峻固。甄，當作「鄄」。續漢志：兗州刺史治昌邑。宋白曰：漢獻帝於鄄城置兗州。蓋曹操以刺史始治此。〕復往攻陶謙，〔復，扶又翻。〕遂略地至琅邪、東海，所過殘滅；還擊破劉備於郯東。謙恐，欲走歸丹陽。〔謙，丹陽人也。〕會陳留太守張邈叛操迎呂布，操乃引軍還。〔還，從宣翻，又如字。〕\n\n 　　初，張邈少時，好游俠，〔少，詩照翻。好，呼到翻。俠，戶頰翻。〕袁紹、曹操皆與之善。及紹為盟主，有驕色，〔盟主，事見五十九卷初平元年。〕邈正議責紹；紹怒，使操殺之。操不聽，曰：「孟卓，親友也，是非當容之。今天下未定，柰何自相危也！」操之前攻陶謙，〔見上卷上年。〕志在必死，敕家曰：「我若不還，往依孟卓。」後還見邈，垂泣相對。〔泣，垂淚也。〕\n\n 　　陳留高柔謂鄉人曰：「曹將軍雖據兗州，本有四方之圖，未得安坐守也。而張府君恃陳留之資，將乘間為變，〔間，古莧翻。〕欲與諸君避之，何如﹖」眾人皆以曹、張相親，柔又年少，不然其言。柔從兄幹自河北呼柔，柔舉宗從之。〔高幹從袁紹在河北。〕\n\n 　　呂布之拾袁紹從張楊也，〔事見上卷上年。〕過邈，〔過，工禾翻。〕臨別，把手共誓；紹聞之，大恨。邈畏操終為紹殺己也，〔為，于偽翻。〕心不自安。前九江太守陳留邊讓嘗譏議操，操聞而殺之，并其妻子。讓素有才名，由是兗州士大夫皆恐懼。陳宮性剛直壯烈，內亦自疑，乃與從事中郎許汜、王楷及邈弟超共謀叛操。宮說邈曰：〔說，輸芮翻；下同。〕「今天下分崩，雄傑並起，君以千里之眾，當四戰之地，撫劍顧盼，亦足以為人豪，而反受制於人，不亦鄙乎！今州軍東征，〔謂操兵征徐州也。〕其處空虛，呂布壯士，善戰苶前，若權迎之，共牧兗州，觀天下形勢，俟時事之變，此亦縱橫之一時也。」〔縱，子容翻。〕邈從之。\n\n 　　時操使宮將兵留屯東郡，遂以其眾潛迎布為兗州牧。布至，邈乃使其黨劉翊告荀彧曰：「呂將軍來助曹使君擊陶謙，宜亟供其軍食。」眾疑惑，彧知邈為亂，即勒兵設備，急召東郡太守夏侯惇於濮陽；惇來，布遂據濮陽。〔濮，博木翻。〕時操悉軍攻陶謙，留守兵少，〔少，詩沼翻。〕而督將、大吏多與邈、宮通謀，〔督將，領兵；大吏，通掌州郡事者。將，即亮翻。〕惇至，其夜，誅謀叛者數十人，眾乃定。\n\n 　　豫州刺史郭貢率眾數萬至城下，或言與呂布同謀，眾甚懼。貢求見荀彧，彧將往，惇等曰：「君一州鎮也，〔謂一州倚之為重也。〕往必危，不可。」彧曰：「貢與邈等，分非素結也，〔分，扶問翻。〕今來速，計必未定，及其未定說之，縱不為用，可使中立。〔賢曰：不令其有所去就也。說，輸芮翻；下同。〕若先疑之，彼將怒而成計。」貢見彧無懼意，謂鄄城未易攻，〔易，以豉翻。〕遂引兵去。\n\n 　　是時，兗州郡縣皆應布，唯鄄城、范、東阿不動。〔賢曰：范縣屬東郡，今濮陽縣。東阿縣屬東郡，今濟州縣也。〕布軍降者言：「陳宮欲自將兵取東阿，又使氾 嶷取范。」〔降，戶江翻。氾，符咸翻。皇甫謐云：本姓凡氏，遭秦亂，避地於氾水，因氏焉。嶷，鄂力翻。〕吏民皆恐。程昱本東阿人，彧謂昱曰：「今舉州皆 叛，唯有此三城，宮等以重兵臨之，非有以深結其心，三城必動。君，民之望也，直往撫之。」昱乃歸過范，說其令斬允曰：〔過，工禾翻。說輸芮翻。靳，居焮翻，姓也。戰國楚有幸臣靳尚。〕「聞呂布執君母、弟、妻子，孝子誠不可為心。今天下大亂，英雄並起，必有命世能息天下之亂者，此智者所宜詳擇也。得主者昌，失主者亡。陳宮叛迎呂布而百城皆應，似能有為；然以君觀之，布何如人哉﹖夫布麤中少親，剛而無禮，匹夫之雄耳。宮等以劫假合，不能相君也；〔相，如字。言不能相與定君臣之分也。〕兵雖眾，終必無成。曹使君智略不世出，殆天所授；君必固范，我守東阿，則田單之功可立也。〔田單，事見五卷周赮王三十六年。〕孰與違忠從惡而母子俱亡乎﹖唯君詳慮之！」允流弟曰：「不敢有貳心。」時氾嶷已在縣，允乃見嶷，伏兵刺殺之，〔刺，七亦翻。〕歸，勒兵自守。\n\n 　　徐眾評曰：允於曹公未成君臣；母至親也，於義應去。衛公子開方仕齊，積年不返，管仲以為不懷其親，安能愛君！〔齊桓公問管仲曰：「開方何如﹖」對曰：「棄親以適君，非人情，難親。」〕是以求忠臣必於孝子之門；允宜先救至親。徐庶母為曹公所得，劉備遣庶歸北，欲為天下者恕人子之情也；〔事見後六十五卷建安十三年。〕曹公亦宜遣允。\n\n 　　昱又遣別騎絕倉亭津，〔水經註：河水過東阿縣北。河水於范縣東北流，為倉亭津。述征記曰：倉亭津在范縣界，去東阿六十里。〕陳宮至，不得渡。昱至東阿，東阿令潁川棗袛已率厲吏民拒城堅守，〔潁川文士傳：棗氏本姓棘，避難改焉。〕卒完三城以待操。〔卒，子恤翻。〕操還，執昱手曰：「微子之力，吾無所歸矣。」表昱為東平相，屯范。呂布攻鄄城不能下，西屯濮陽。曹操曰：「布一旦得一州，不能據東平，斷亢父、泰山之道，乘險要我，〔東平國，當亢父、泰山之道。亢父本屬東平，章帝元和元年，分屬任城。賢曰：亢父故城在今兗州任城縣。斷，丁管翻。亢父，音抗甫。要，一遙翻。〕而乃屯濮陽，吾知其無能為也。」乃進攻之。\n\n 　　五月，以揚武將郭汜為後將軍，安集將軍樊稠為右將軍，〔安集將軍，亦一時暫置。〕並開府如三公，合為六府，〔時太傅馬日磾出使，李傕以車騎將軍開府，汜、稠又開府，與三公合為六府。〕皆參選舉。李傕等各欲用其所舉，若一違之，便忿憤喜怒，主者患之，乃以次第用其所舉。〔主者，蓋尚書也。〕先從傕起，汜次之，稠次之，三公所舉，終不見用。\n\n 　　河西四郡以去涼州治遠，隔以河寇，〔淑州刺史本治漢陽郡冀縣，時寇賊繁興，遂與河西隔絕。河寇蓋群盜阻河為寇者。〕上書求別置州。六月，丙子，詔以陳留邯鄲商為雍州刺史，典治之。〔風俗通：邯鄲以國為姓。余謂邯鄲非國也，蓋以邑為姓。左傳，晉有邯鄲午。時置雍州，治武威。治，直之翻。〕\n\n 　　丁丑，京师地震；戊寅，又震。\n\n 　　乙酉晦，日有食之。\n\n 　　戊午，以太常楊彪為太尉，錄尚書事。\n\n 　　甲子，以鎮南將軍楊定為安西將軍，開府如三公。\n\n 　　自四月不雨至于是月，穀一斛直錢五十萬，長安中人相食。帝令侍御史侯汶出太食米豆為貧人作糜，〔汶，音聞。糜，粥也。為，于偽翻。〕餓死者如故。帝疑稟賦不實，〔稟，給也。賦，與也。〕取米豆各五升於御前作糜，得二盆。乃杖汶五十，於是悉得全濟。〔觀此，則獻帝非昏蔽而無知也，然終以失天下者，威權去己而小惠不足以得民也。〕\n\n 　　八月，馮翊羌寇屬縣，郭汜、樊稠等率眾破之。\n\n 　　呂布有別屯在濮陽西，曹操夜襲破之，未及還；會布至，身自搏戰，自旦至日昳，〔昳，徒結翻，日昃也。〕數十合，相持甚急。操募人陷陳，〔陳，讀曰陣。〕司馬陳留典韋將應募者進當之，〔典姓，韋名。〕布弓弩亂發，矢至如雨，韋不視，謂等人曰：〔等人者，立等以募人，及等者，謂之等人。或曰：等人，一等應募之人也。〕「虜來十步，乃白之。」等人曰：「十步矣。」又曰：「五步乃白。」等人懼，疾言「虜至矣！」韋持戟大呼而起，〔呼，火故翻。〕所抵無不應手倒者，布眾退。會日暮，操乃得引去；拜韋都尉，令常將親兵數百人，繞大帳左右。\n\n 　　濮陽大姓田氏為反間，〔間，古莧翻。〕操得入城，燒其東門，示無反意。乃戰，軍敗，布騎得操而不識，問曰：「曹操何在﹖」操曰：「乘黃馬走者是也。」布騎乃釋操而追黃馬者。操突火而出，至營，自力勞軍，令軍中促為攻具，進，復攻之，〔既自力勞軍，又促軍進攻者，恐既敗之後，士氣衰沮也。勞，力到翻。復，扶又翻。〕與布相守百餘日。蝗蟲起，百姓大餓，布糧食亦盡，各引去。九月，操還鄄城。布到乘氏，〔乘氏縣，屬濟陰郡。應劭曰：春秋，魯敗宋師於乘丘，即其地。宋白曰：今濟州鉅野縣西南五十七里乘氏故城是也。乘，繩證翻。〕為其縣人李進所破，東屯山陽。\n\n 　　冬，十月，操至東阿。袁紹使人說操，欲使操遣家居鄴；〔說，輸芮翻。〕操所失兗州，軍食盡，將許之。程昱曰：「意者將軍殆臨事而懼，不然，何慮之不深也！夫袁紹有并天下之心，而智不能濟也；將軍自度能為之下乎﹖〔度，徒洛翻。〕將軍以龍虎之威，可為之韓、彭邪！今兗州雖殘，尚有三城，能戰之士，不下萬人，以將軍之神武，與文若、昱等收而用之，〔荀彧，字文若。〕霸王之業可成也，願將軍更慮之！」操乃止。\n\n 　　十二月，司徒淳于嘉罷，以衛尉趙溫為司徒，錄尚書事。\n\n 　　馬騰之攻李傕也，劉焉二子範、誕皆死。議郎河南龐羲，素與焉善，乃募將焉諸孫入蜀。〔龐，皮江翻。將，如字，領也，攜也，挾也。〕會天火燒城，焉徙治成都，〔劉焉初居鼦竹。〕疽發背而卒。〔說文曰：疽，久癰。〕州大吏趙韙等貪焉子璋溫仁，共上璋溫仁，共上璋為益州刺史，〔韙，羽鬼翻。上，時掌翻。〕詔拜潁川扈瑁為刺史。〔瑁，音冒。〕璋將沈彌、婁發、甘寧反，擊璋，不勝，走入荊州；詔乃以璋為益州牧。璋以韙為征 東中郎將，率眾擊劉表，屯朐鉄。〔朐鉄縣，屬巴郡。師古曰：朐，音劬。晉書音義：朐，音蠢。鉄，如允翻。賢曰：朐鉄故城，在今夔州雲安縣西，萬戶故城是 也。鉄，音閏。劉昫曰：開州盛山縣，漢朐鉄地。余據今雲安軍，漢朐鉄縣地，土地下濕，多朐鉄蟲，故名。劉禹錫曰：朐鉄，蚯蚓也。裴松之曰：如振翻。〕\n\n 　　徐州牧陶謙疾篤，謂別駕東海麋竺曰：〔姓譜：楚大夫受封於南郡麋亭，因以為氏。或言工尹麋之後，以名為氏。〕「非劉備不能安此州也。」謙卒，竺率州人迎備。備未敢當，曰：「袁公路近在壽春，〔袁術，字公路。〕君可以州與之。」典農校尉下邳陳登曰：〔據裴松之註三國志云：陶謙表登為典農校尉。魏志曰：曹公置典農校尉，秩比二千石。蓋先已有此官，曹公增其秩耳。〕「公路驕豪，非治亂之主，〔治，直之翻。〕今欲為使君合步騎十萬，〔為，于偽翻。〕上可以匡主濟民，下可以割地守境；〔觀登此言，固未易才也。〕若使君不見聽許，登亦未敢聽使君也。」北海相孔融謂備曰：「袁公路豈憂國忘家者邪！冢中枯骨，何足介意！〔據陳壽志，備謂竺等曰：「袁公路近在壽春。此君四世五公，君可以州歸之。」融言：「冢中枯骨，何足介意。」正為四世五公發也。〕今日之事，百姓與能；天與不取，悔不可追。」〔易曰：人謀鬼謀，百姓與能。言百姓惟能者是與也。前書曰：天與不取，反受其咎。〕備遂領徐州。\n\n 　　初，太傅馬日磾與趙岐俱奉使至壽春，〔磾，丁奚翻。〕岐守志不橈，〔橈，奴教翻。〕袁術憚之。日磾頗有求於術，術侵侮之，從日磾借節視之，因奪不還，條軍中十餘人，使促辟之。日磾從術求去，術留不遣，又欲逼為軍師；日磾病其失節，嘔血而死。〔杜預曰：病者，以為己病也。〕\n\n 　　初，孫堅娶錢唐吳氏，生四男，策、權、翊、匡及一女。堅從軍於外，留家壽春。策年十餘歲，已交結知名。舒人周瑜與策同年，亦英達夙成，〔夙，早也。〕聞策聲問，自舒來造焉，便推結分好，造，七到翻。分，扶問翻。推分而結好也。好，呼到翻；下同。〕勸策徙居舒；策從之。瑜乃推道旁大宅與策，〔推，吐雷翻。〕升堂拜母，有無通共。及堅死，策年十七，還葬曲阿；〔曲阿縣，屬吳郡。賢曰：今潤州縣。余據曲阿，古雲陽縣也。秦時言其地有天子氣，始皇鑿北阬以敗其勢，截直道使阿曲，故謂之曲阿。杜佑曰：曲阿，今丹陽郡丹陽縣。〕已乃渡江，居江都，結納豪俊，有復讎之志。〔以父堅為黃祖所殺也。〕\n\n 　　丹陽太守會稽周昕與袁術相惡，〔會，工外翻。〕術上策舅吳景領丹陽太守，〔上，時掌翻。〕攻昕，奪其郡，以策從兄賁為丹陽都尉。〔從，才用翻。下賢從同。〕策以母弟託廣陵張紘，徑到壽春見袁術，涕泣言曰：「亡父昔從長沙入討董卓，與明使君會於南陽，胴盟結好，不幸遇難，勳業不終。〔事見五十九卷初平元年、二年。難，乃旦翻。〕策感惟先人舊恩，欲自憑結，願明使君垂察其誠！」術甚奇之，然未肯還其父兵，謂策曰：「孤用貴舅為丹陽太守賢從伯陽為都尉，〔舅，謂吳景。孫賁，字伯陽。〕彼精兵之地，〔丹陽號為天下精兵處。〕可還依召募。」策遂與汝南呂範及族人孫河迎其母詣曲阿，依舅氏，因緣召募，得數百人；而為涇縣大帥郎所襲，〔涇縣，屬丹陽郡。賢曰：今宣州縣。姓譜：祖，商祖己之後。帥，所類翻。〕幾至危殆，於是復往見術。〔幾，居希翻。復，扶又翻；下同。〕術以堅餘兵千餘人還策，表拜懷義校尉。策騎士有罪，逃入術營，隱於內貛，策指使人就斬之，訖，詣術謝。〔謝入術營專殺也。〕術曰：「兵人好叛，當共疾之，〔好，呼到翻。〕何為謝也！」由是軍中益畏憚之。術初許以策為九江太守，已而更用丹陽陳紀。〔更，工衡翻。〕後術欲攻徐州，從廬江太守陸康求米三萬斛；康不與。術大怒，遣策攻康，謂曰：「前錯用陳紀，〔錯，誤也。〕每恨本意不遂，今若得康，廬江真卿有也。」策攻康，拔之，術復用其故吏劉勳為守；〔復，扶又翻。〕策益失望。\n\n 　　侍御史劉繇，岱之弟也，素有盛名，詔書用為揚州刺史；州舊治壽春〔續漢志：揚州本治歷陽。蓋中世以後徙治壽春也。〕術已據之，繇欲南渡江，吳景、孫賁迎置曲阿。及策攻廬江，繇聞之，以景、賁本術所置，懼為袁、孫所并，遂構嫌隙，迫逐景、賁退屯歷陽，〔歷陽縣屬九江郡，今和州。〕繇遣將樊能、于糜屯橫江，張英屯當利口以拒之。〔橫江度在今和州，正對江南之采石，即今之楊木渡口。當利浦，在今和州東十二里。〕術乃自用故吏惠衢為揚州刺史，〔惠，姓也。戰國時梁有惠施。〕以景為督軍中郎將，與賁共將兵擊英等。\n\n 　　二年（乙亥、一九五）\n\n 　　春，正月，癸丑，赦天下。〔考異曰：袁紀作「癸酉」。按長曆，是月癸卯朔，無癸酉，今從范書。〕\n\n 　　曹操敗呂布於定陶。〔敗，補遭翻。〕\n\n 　　詔即拜袁紹為右將軍。〔即拜者，就拜之也。時紹在鄴，就鄴拜之。考異曰：袁紀作「後將軍」。今從范書。〕\n\n 　　董卓初死，三輔民尚數十萬戶，李傕等放兵劫掠，加以饑饉，二年間，民相食略盡。李傕、郭汜、樊稠各相與矜功爭權，欲鬬者數矣，〔數，所角翻。〕賈詡每以大體責之，雖內不能善，外相含容。\n\n 　　樊稠之擊馬、騰韓遂也，李利戰不甚力，稠叱之曰： 「人欲截汝父頭，〔利，傕兄子也，故云然。〕何敢如此，我不能斬卿邪！」及騰、遂敗走，稠追至陳倉，遂語稠曰：〔語，牛倨翻。〕「本所爭者非私怨，王家事 耳。與足下州里人，〔韓遂，金城人，與樊稠皆涼州人也。〕欲相與善語而別。」乃俱卻騎，前接馬，交臂相加，共語良久而別。軍還，李利告傕，「韓、樊交馬 語，不知所道，意愛甚密，」傕亦以稠勇而得眾，忌之。稠欲將兵東出關，從傕索益兵。〔索，山客翻。〕二月，傕請稠會議，便於坐殺稠。〔坐，徂臥翻。〕由是諸將轉相疑貳。\n\n 　　傕數設酒請郭汜，〔數，所角翻。〕或留汜止宿。汜妻恐汜愛傕婢妾，思有以間之。〔間，工莧翻。〕會傕送饋，〔餉食，曰饋。〕妻以豉為藥，擿以示汜曰：〔豉，是義翻。擿，他歷翻，挑也。〕「一栖不兩雄，我固疑將軍信李公也。」〔以雞為喻也，一栖而兩雄，必鬥。〕他日，傕復請汜，飲大醉，〔復，扶又翻；下同。〕汜疑其有毒，絞糞汁飲之，〔糞汁解眾毒。〕於是各治兵相攻矣。〔治，直之翻。〕\n\n 　　帝使侍中、尚書和傕、汜，傕、汜不從。汜謀迎帝幸其營，夜有亡者，告傕。三月，丙寅，傕使兄子暹將數千兵圍宮，以車三乘迎帝。〔暹，息廉翻。將，即亮翻。乘，繩證翻；下同。〕太尉楊彪曰：「自古帝王無在人家者，諸君舉事，柰何如是！」暹曰：「將軍計定矣。」於是群臣步從乘輿以出，兵即入殿中，掠宮人、御物。帝至傕營，傕又徙御府金帛置其營，遂放火燒宮殿、官府、民居悉盡。帝復使公卿和傕、汜，汜留楊彪及司空張喜、尚書王隆、光祿勳劉淵、衛尉士孫瑞、太僕韓融、廷尉宣璠、〔璠，孚袁翻。〕大鴻臚榮郃、〔榮，姓也。前書有男子榮畜。姓譜：周榮公之後。郃，曷閤翻，又古合翻。〕大司農朱儁、將作大匠梁卲、屯騎校尉姜宣等於其營以為質。〔質，音致；下同。〕朱儁憤懣發病死。〔懣，音悶，又音滿。〕\n\n 　　夏，四月，甲子，立貴人琅邪伏氏為皇后；以后父侍中完為執金吾。\n\n 　　郭汜饗公卿，議攻李傕。楊彪曰：「群臣共鬬，一人劫天子，一人質公卿，可行乎！」〔質，音致。〕汜怒，欲手刃之。彪曰：「卿尚不奉國家，吾豈求生邪！」中郎將楊密固諫，汜乃止。傕召羌、胡數千人，先以御物繒綵與之，〔繒，慈陵翻。〕許以宮人、婦女，欲令攻郭汜。汜陰與傕黨中郎將張苞等謀攻傕。丙申，汜將兵夜攻傕門，矢及帝簾帷中，又貫傕左耳。苞等燒屋，火不然。楊奉於外拒汜，汜兵退，苞等因將所領兵歸汜。\n\n 　　是日，傕復移乘輿幸北塢，〔據傕、汜和後，然後帝得出長安宣平門，則此塢蓋在長安城中；傕、汜於城中各築塢而居也。復，扶又翻。〕使校尉監塢門，〔監，工銜翻。〕內外隔絕，侍臣皆有飢色。帝求米五斗、牛骨五具以賜左右。傕曰：「朝晡上点，〔上，時掌翻。点，與飯同。〕何用米為﹖」乃以臭牛骨與之。帝大怒，欲詰責之。侍中楊琦諫曰：「傕自知所犯悖逆，欲轉車駕幸池陽黃白城，〔池陽縣，屬馮翊。賢曰：故城在今涇陽縣西北。水經註曰：黃白城，本曲梁宮也。詰，去吉翻。悖，蒲妹翻，又蒲沒翻。〕臣願陛下忍之。」帝乃止。司徒趙溫與傕書曰：「公前屠陷王城，殺戮大臣，今爭睚眥之隙，〔睚，牛懈翻，怒視也。眥，疾智翻，目際也。毛晃曰：箧眥，舉目相忤貌，亦作眦，士懈翻。〕以成千鈞之讎，〔千鈞，言重也。〕朝廷欲令和解，詔命不行，而復欲轉乘輿於黃白城，此誠老夫所不解也。〔乘，繩證翻。解，胡買翻，曉也。〕於易，一為過，再為涉，三而弗改，滅其頂凶。〔易大過上六曰：過，涉，滅頂，凶。溫依此而分一再三之義。〕不如早共和解。」傕大怒，欲殺溫，其弟應諫之，數日乃止。〔據獻帝起居注，應，溫故掾也。〕\n\n 　　傕信巫覡勝之術，〔覡，奴歷翻。國語：在女曰巫，在男曰覡。厭，益涉翻。〕常以三牲祠董卓於省門外；每對帝或言「明陛下」，或言「明帝」，為帝說郭汜無狀，〔為，于偽翻。〕帝亦隨其意應答之。傕喜，自謂良得天子歡心也。〔良，信也。〕\n\n 　　閏月，己卯，帝使謁者僕射皇甫酈和傕、汜。〔考異曰：袁紀「酈」作「麗」。今從范書。〕酈先詣汜，汜從命；又詣傕，傕不肯，曰：「郭多，盜馬虜耳，〔英雄記曰：郭汜，一名多。〕何敢欲與吾等邪，必誅之！君觀吾方略士眾，足辦郭多否邪﹖郭多又劫質公卿，〔質，音致；下同。〕所為如是，而君苟欲左右之邪！」〔左右，助也，音佐佑。〕酈曰：「近者董公之強，將軍所知也；呂布受恩而反圖之，斯須之間，身首異處，此有勇而無謀也。今將軍身為上將，荷國寵榮，〔荷，下可翻。〕汜質公卿而將軍脅主，誰輕重乎！張濟與汜有謀，楊奉，白波賊帥耳，〔帥，所類翻。〕猶知將軍所為非是，將軍雖寵之，猶不為用也。」傕呵之令出。酈出，詣省門，白「傕不肯奉詔，辭語不順。」〔天子所居曰禁中，亦曰省中；省門，即禁門也。〕帝恐傕聞之，亟令酈去。傕遣虎賁王昌呼，欲殺之，昌知酈忠直，縱令去，還答傕，言「追之不及」。\n\n 　　辛巳，以車騎將軍李傕為大司馬，在三公之右。\n\n 　　呂有將薛蘭、李封屯鉅野，〔鉅野縣，屬山陽郡，郭周於此置濟州。〕曹操攻之，布救蘭等，不勝而走，操遂斬蘭等。操軍乘氏，〔乘，繩證翻。〕以陶謙已死，欲遂取徐州，還乃定布。荀彧曰：「昔高祖保關中，光武據河內，〔高祖取天下，令蕭何守關中；光武經營河北，令寇恂守河內：皆以為王業根本。〕皆深根固本以制天下，進足以勝敵，退足以堅守，故雖有困敗而終濟大業。將軍本以兗州首事，平山東之難，〔賢曰：曹操初從東郡守鮑信等迎，領兗州牧，遂進兵破黃巾等，故能平定山東也。余據此時山東猶未盡平，彧誇之耳。難，乃旦翻。〕百姓無不歸心悅服。且河、濟天下之要地也，〔禹貢：兗州之域。孔安國曰：東南據濟，西北距河。濟，子禮翻。〕今雖殘壞，猶易以自保，〔易，以豉翻。〕是亦將軍之關中、河內也，不可以不先定。今已破李封、薛蘭，若分兵東擊陳宮，宮必不敢西顧，以其間【章：甲十一行本「間」下有「勒兵」二字；乙十一行本同；孔本同；張校同。】收熟麥，約食畜穀，一舉而布可破也。破布，然後南結揚州，〔謂結劉繇也。〕共討袁術，以臨淮、泗。若舍布而東，〔舍，讀作捨。〕多留兵則不足用，少留兵則民皆保城，不得樵采，布乘虛寇暴，民心益危，唯甄城、范、衛可全，〔衛，謂濮陽。杜預曰：濮陽古衛地。「甄」，當作「鄄」。〕其餘非己之有，是無兗州也。若徐州不定，將軍當安所歸乎！且陶謙雖死，徐州未易亡也。〔易，以豉翻。〕彼懲往年之敗，將懼而結親，〔結親，猶言親結也。〕相為表裏。今東方皆已收麥，必堅壁清野以待將軍，攻之不拔，略之無獲，不出十日，則十萬之眾，未戰而先自困耳。前討徐州，威罰實行，〔謂多所屠戮也。〕其子弟念父兄之恥，必人自為守，無降心，就能破之，尚不可有也。〔徐州子弟，既有父兄之讎，必不心服於操，縱破其兵，猶不能有其地也。降，戶江翻。〕夫事故【章：甲十一行本「故」作「固」；乙十一行本同；孔本同。】有棄此取彼者，以大易小可也，以安易危可也，權一時之勢，不患本之不固可也。今三者莫利，惟將軍熟慮之。」操乃止。\n\n 　　布復東緡〔東緡縣，屬山陽郡，春秋之緡 邑也。宋白曰：今濟州金鄉縣，本漢東緡縣。復，扶又翻；下同。緡，眉巾翻。〕與陳宮將萬餘人來戰，操兵皆出收麥，在者不能千人，屯營不固。屯西有大隄，其 南樹木幽深，操隱兵隄裏，出半兵隄外；布益進，乃令輕兵挑戰，〔挑，徒了翻。〕既合，伏兵乃悉乘隄，〔前書音義曰：乘，登也。〕步騎並追，【章：甲十一行 本「追」作「進」；乙十一行本同；孔本同；熊校同。】大破之，追至其營而還。布夜走，操復攻拔定陶，分兵平諸縣。布東奔劉備，張邈從布使其弟超將家屬保雍丘。〔雍丘縣，屬陳留郡，故杞國也。〕\n\n 　　布初見備，甚尊敬之，謂備曰：「我與卿同邊地人也！〔布，五原人，備，涿郡皆邊地。〕布見關東起兵，欲誅董卓。布殺卓東出，關東諸將無安布者，皆欲殺布耳。」請備於帳中，坐婦牀上，令婦向拜，酌酒飲食，名備為弟。備見布語言無常，外然之而內不悅。\n\n 　　李傕、郭汜相攻連月，死者以萬數。六月傕將楊奉謀殺傕，事泄，遂將兵叛傕，傕眾稍衰。〔果如皇甫酈之言。〕庚午，鎮東將軍張濟自陝至，〔陝縣，屬弘農，張濟初平三年出戍焉。陝，式冉翻。〕欲和傕、汜，遷乘輿權幸弘農。〔乘，繩證翻；下同〕帝亦思舊京，〔謂雒陽 也。〕遣使宣諭，十反，汜、傕許和，欲質其愛子。〔質，音致；下同。〕傕妻愛其男，和計未定，而羌、胡數來闚省門，〔數，所角翻。〕曰：「天子在此中邪！ 李將軍許我宮人，今皆何在﹖」帝患之，使侍中劉艾謂宣義將軍賈詡曰：〔宣義將軍，亦一時暫置。〕「卿前奉職公忠，故仍升榮寵；今羌、胡滿路，直思方略。」詡乃召羌、胡大帥飲食之，〔帥，所類翻。飲，於禁翻。食，讀曰坔。〕許以封賞，羌、胡皆引去，傕由此單弱。於是復有言和解之計者，〔復，扶又翻。〕傕乃從之，各以女為質。\n\n 　　秋，七月， 甲子，車駕出宣平門，〔宣平門，長安城東出北頭第一門。〕當渡橋，汜兵數百人遮橋曰：「此天子非也﹖」車不得前。傕兵數百人，皆持大戟在乘輿車前，兵欲 交，侍中劉艾大呼曰：「是天子也！」使侍中楊琦高舉車帷，帝曰：「諸君【章：甲十一行本「君」作「兵」；乙十一行本同。】何敢迫近至尊邪﹖」〔呼，火故翻。近，其靳翻。〕汜兵乃卻。既渡橋，士眾皆稱萬歲。夜到霸陵，從者皆飢，〔從，才用翻。〕張濟賦給各有差。傕出屯池陽。\n\n 　　丙寅，以張濟為票騎將軍，開府如三公；〔票，匹妙翻。〕郭汜為車騎將軍，楊定為後將軍，楊奉為興義將軍：皆封列侯。〔以楊奉自白波賊帥勤王，故以興義寵之。〕又以故牛輔部曲董承為安集將軍。〔蜀志曰：承，獻帝舅也。裴松之曰：承，靈帝母董太后之姪，於獻帝為丈人；蓋古無丈人之名，故謂之舅也。〕\n\n 　　郭汜欲令車駕幸高陵，〔高陵縣，屬馮翊。〕公卿及濟以為宜幸弘農，大會議之，不決。帝遣使諭汜曰：「弘農近郊廟，〔近，其靳翻。〕勿有疑也！」汜不從。帝遂終日不食。汜聞之曰：「可且幸近縣。」八月，甲辰，車駕幸新豐。丙子，郭汜復謀脅帝還都郿，〔復，扶又翻；下同。〕侍中种輯知之，密告楊定、董承、楊奉令會新豐。郭汜自知謀泄，乃棄軍入南山。〔自新豐驪山西接終南，謂之南山。〕\n\n 　　曹操圍雍丘，張邈詣袁術求救，未至，為其下所殺。\n\n 　　冬，十月，以曹操為兗州牧。\n\n 　　戊戌，郭汜黨夏育、高碩等謀脅乘輿西行。〔夏，戶雅翻。〕侍中劉艾見火起不止，請帝出幸一營以避火。〔時郭汜、楊定、董承、楊奉各自為營，艾不敢指言，故請幸一將營，惟帝意所向也。〕楊定、董承將兵迎天子幸楊奉營，夏育等勒兵欲止乘輿，楊定、楊奉力戰，破之，乃得出，壬寅，行幸華陰，〔華，戶化翻。〕\n\n 　　寧輯將軍段煨具服御及公卿已下資儲，欲上幸其營。〔寧輯之號，猶安集，亦一時暫置也。煨，烏回翻。〕煨與楊定有隙，定黨种輯、左靈言煨欲反，太尉楊彪、司從趙溫、侍中劉艾、尚書梁紹皆曰：「段煨不反，臣等敢以死保。」董承、楊定脅弘農督郵令言郭汜來在煨營，帝疑之，乃靈次於道南。〔野宿無廬舍，謂之露次。〕\n\n 　　丁未，楊奉、董承、楊定將攻煨，使秉輯、左靈請帝為詔，帝曰：「煨罪未著，奉等攻之，而欲令朕有詔邪！」輯固請，至夜半，猶弗聽。奉等乃輒攻煨營，十餘日不下。煨供給御膳，稟贍百官，無有二意。〔贍，而豔翻。〕詔使侍中、尚書告諭定等，令與煨和解，定等奉詔還營。\n\n 　　李傕、郭汜悔令車駕東，聞定攻煨，相招共救之，因欲劫帝而西。楊定聞傕、汜至，欲還藍田，為汜所遮，單騎亡走荊州。張濟與楊奉、董承不相平，乃復與傕、汜合。十二月，帝幸弘農，張濟、李傕、郭汜共追乘輿，大戰於弘農東澗，承、奉軍敗，百官士卒死者，不可勝數，棄御物、符策、典籍，略無所遺。〔凡乘輿服御之物，皆為御物。符，銅虎符、竹使符之類。符之為言扶也，兩相扶合而不差也。又曰：符，輔也，所以輔信；又合也，驗也。策，編簡為之。古者誥命皆書之策。漢制，天子策書長二尺。典籍，內府圖籍及尚書中故事之類。勝，音升。〕射聲校尉沮儁被創墜馬，〔沮，子余翻。創，初良翻。〕傕謂左右曰：「尚可活否﹖」儁罵之曰：「汝等凶逆，逼劫天子，使公卿被害，〔被，皮義翻。〕宮人流離，亂臣賊子，未有如此也！」傕乃殺之。\n\n 　　壬申，帝露次曹陽。〔賢曰：曹陽，澗名，在今陝州西南七里，俗謂之七里澗。崔皓云：自南山北通於河。魏武帝改曰好陽。杜佑曰：陝郡西四十五里有曹陽澗。以下文觀之，杜佑說是。〕承、奉乃譎傕等與連和，而密遣間使至河東，〔譎，古穴翻。間，古莧翻。使，疏吏翻。〕招故白波帥李樂、韓暹、胡才〔帥，所類翻。暹，息廉翻。〕及南匈奴右賢王去卑；並率其眾數千騎來，與承、奉共擊傕等，大破之，斬首數千級。\n\n 　　於是董承等以新破傕等，可復東引。庚申，車駕發東，〔自曹陽發而東行也。〕董承、李樂衛乘輿，胡才、楊奉、韓暹、匈奴右賢王於後為拒。傕等復來戰，奉等大敗死者甚於東澗。光祿【章：甲十一行本「祿」下有「勳」字；乙十一行本同；孔本同；退齋校同。】鄧淵、廷尉宣璠、〔璠，孚袁翻。〕少府田芬、大司農張義皆死。司徒趙溫、太常王絳、衛尉周忠、司隸校尉管郃為傕所遮，欲殺之，〔郃，古合翻，又曷閤翻。〕賈詡曰：「此皆大臣，卿柰何害之！」乃止。李樂曰：「事急矣，陛下宜御馬。」上曰：「不可舍百官而去，此何辜哉！」〔觀帝此言，發於臨危之時，豈可以亡國之君待之哉，特為強臣所制耳。舍，讀曰捨。〕兵相連綴四十里，方得至陝，〔杜佑曰：陝，春秋虢國之地，所謂北虢也。〕乃結營自守。\n\n 　　時殘破之餘，虎賁、羽林不滿百人，傕、汜兵繞營叫呼，〔呼，火故翻。〕吏士失色，各有分散之意。李樂懼，欲令車駕御船過砥柱，出孟津，〔水經註：河水逕大陽縣南，又東過底柱間。底柱，山名也。昔禹治洪水，山陵當水者鑿之，故破山以通河。河水分流，包山分流，包山而過，山見水中，若柱然，故曰底柱。三穿既決，水勢疏分，指狀表目，亦曰三門山；在虢城東北，大陽城東。自底柱而下至五戶漢，其間一百二十里，有一十九漢，水流濬急，破舟船，自古所患。河水又東過平陰縣北，又東過河陽縣南，則孟津也。〕楊彪以為河道險難，非萬乘所宜乘；〔萬乘，繩證翻；下乘輿同。〕乃使李槳夜渡，潛具船，舉火為應。上與公卿步出營，皇后兄伏德扶后，一手挾絹十匹。董承使符節令孫徽從人間斫之，〔百官志：符節令，屬少府，秩六百石，為符節壹率，主符節事，凡遣使，掌授節。〕殺旁侍者，血濺后衣。〔濺，子賤翻。〕河岸高十餘丈，〔高，居傲翻。〕不得下，乃以絹為輦，使人居前負帝，餘皆匍匐而下，或從上自投，冠幘皆壞。既至河邊，士卒爭赴舟，董承、李樂以戈擊之，手指於舟中可掬。〔左傳，晉荀林父帥師戰于邲而敗，中軍與下軍爭舟，舟中之指可掬也。〕帝乃御船，同濟者，皇后及楊彪以下纔數十人，其宮女及吏民不得渡者，皆為兵所掠奪，衣服俱盡，髮亦被截，凍死不可勝計。〔勝，音升。〕衛尉士孫瑞為傕所殺。\n\n 　　傕見河北有火，遣騎侯之，適見上渡河，呼曰：「汝等將天子去邪！」董承懼射之，以被為幔。〔懼傕兵射之，故以被為幔，以禦箭。幔，莫半翻，幕也。射，而亦翻。〕既到大陽，〔賢曰：太陽縣，屬河東郡。前書音義曰：在大河之陽，即令陝州河北縣是也。〕幸李樂營。河內太守張楊使數千人負米來貢餉。乙亥，帝御牛車，幸安邑，〔安吧縣，屬河東郡。〕河東太守王邑奉獻綿帛，悉賦公卿以下，〔賦，給與也，分畀也。〕封邑為列侯，拜胡才為征東將軍，張楊為安國將軍，〔安國將軍之號，蓋始於此。〕皆假節開府。其壘壁群帥競求拜職，〔帥，所類翻。〕刻印不給，至乃以錐畫之。\n\n 　　乘輿居棘籬中，門戶無關閉，天子與群臣會，兵士伏籬上觀，互相鎮壓以為笑。〔鎮，側人翻。〕\n\n 　　帝又遣太僕韓融至弘農與傕、汜等連和，傕乃放遣公卿百官，頗歸所掠宮人及乘輿器服。已而糧穀盡，宮人皆食菜果。\n\n 　　乙卯，張楊自野王來朝，〔野王縣，屬河內郡，隋、唐為河內縣。〕謀以乘輿還雒陽；諸將不聽，楊復還野王。\n\n 　　是時，長安城空四十餘日，強者四散，羸者相食，〔羸，倫為翻。〕二三年間，關中無復人跡。\n\n 　　沮授說袁紹曰：「將軍累葉台輔，世濟忠義。今朝廷播越，〔播，流也，遷也。越，顛墜也，走也。賢曰：播，遷也；越，逸也；言失其所居。說，輸芮翻；下同。〕宗廟殘毀，觀諸州郡雖外託義兵，內實相圖，未有憂存社稷卹民之意。今州域粗定，〔州域，謂冀州之域也。粗，坐五翻。〕兵強士附，西迎大駕，即宮鄴都，〔即，就也。〕挾天子而令諸侯，畜士馬以討不庭，〔不庭，謂不朝者。社預曰：下之事上，皆成禮於庭中。一曰：庭，直也；不庭，謂不直者。〕誰能禦之！」潁川郭圖、淳于瓊曰：「漢室陵遲，為日久矣，〔王肅註家語曰：言若丘陵之漸逶遲。〕今欲興之，不亦難乎！且英雄並起，各據州郡，連徒聚眾，動有萬計，所謂秦失其鹿，先得者王。今迎天子自近，〔近，其靳翻。〕動輒表聞，從之則權輕，違之則拒命，非計之善者也。」授曰：「今迎朝廷，於義為得，於時為宜，若不早定，必有先之者矣。」紹不從。〔紹不能從授之言，果為曹操所先。帝既都許，乃欲移以自近，不亦晚乎！先，悉薦翻。考異曰：魏志紹傳曰：「天子在河東，紹遣郭圖使焉。圖還說紹迎天子都鄴，紹不從。」今從范書。〕\n\n 　　初，丹陽朱治嘗為孫堅校尉，〔治從堅討長沙、零、桂賊，表行都尉；又從破董卓於陽人，表行督軍校尉。〕見袁術政德不立，勸孫策歸取江東。時吳景攻樊能、張英等，歲餘不克。策說術曰：「家有舊恩在東，願助舅討橫江；橫江拔，因投本土召募，可得三萬兵，以佐明使君定天下。」〔策本江東人，故謂之本土。〕術知其恨，請許以九江、廬江而不用也。〕而以劉繇據曲阿，王朗在會稽，〔會，工外翻。〕謂策未必能定，乃許之，表策為折衝校尉。將兵千餘人、騎數十匹，〔校，戶教翻。將即亮翻。騎，奇寄翻。〕行收兵，比至歷陽，〔比，必寐翻。〕眾五六千。時周瑜從父尚為丹陽太守，〔從，才用翻。〕瑜將兵迎之，仍助以資糧，策大喜，曰：「吾得卿，諧也！」〔諧，偶也，合也。史言推結分好，正當於此觀之，又當於此別分好二字。英雄相遇於草澤，一見之頃，靡然為之服役，此豈聲音笑貌所能為哉！〕進攻橫江、當利，皆拔之，樊能、張英敗走。\n\n 　　策渡江轉斗，所向皆破，莫敢當其鋒者。百姓聞孫郎至，皆失魂魄。〔江表傳曰：策年少，雖有位號，而吳人皆謂之孫郎。〕長吏委城郭，竄伏山草。〔山草，言深山茂草之中也。李固對策曰：「臣伏從山草，痛心傷臆，」則山草二字，當時常談也。長，知兩翻。〕及策至，軍士奉令，不敢虜略，雞犬菜茹，一無所犯，〔茹，亦菜也。〕民乃大悅，競以牛酒勞軍。策為人，美姿顏，能笑語，闊【章：甲十一行本「闊」上有「性」字；乙十一行本同；孔本同；張校同。】達聽受，善於用人，是以士民見者莫不盡心，樂為致死。〔勞，力到翻。樂，音洛。為， 于偽翻。考異曰：魏志、袁紀皆云，「初平四年，策受袁術使渡江。」漢獻帝紀、吳志孫策傳皆云「興平元年」，虞溥江表傳云「策興平二年渡江」。按術初平四 年，始得壽春。策傳云術欲攻徐州，從陸康求米，事必在劉備得徐州後也。劉繇傳稱吳景攻繇，歲餘不克，則策渡江不應在興平元年已前。今依江表傳為定。〕\n\n 　　策攻劉繇牛渚營，〔郡國志：丹陽郡秣陵縣南，有牛渚。杜佑曰：牛渚圻，即宣城郡當塗縣采石，今，大平州當塗縣北三十里有牛渚山是也。〕盡得邸閣糧穀、戰具。〔邸，至也，言所歸至也。閣，庋置也。邸閣，謂轉輸之歸至而庋置之也。〕時彭城相薛禮、下邳相丹陽笮融依繇為盟主，禮據秣陵城，〔沈約曰：秣陵，其地本名金陵，本治去京邑六十里，今故治村是也。元豐九域志：江寧府江寧縣有秣陵鎮。丁度集韻：笮，側格切，姓也。風俗通：楚有笮倫。〕融屯縣南，策皆擊破之。又破繇別將於梅陵，〔唐書地理志，宣州南陵縣有梅根鎮，今有梅根港。〕轉攻湖孰、江乘，皆下之，〔郡國志，丹陽郡有湖孰、江乘二縣。元豐九域志，江寧府上元縣有湖孰鎮。〕進擊繇於曲阿。\n\n 　　繇同郡太史慈時自東萊來省繇。〔太史，以官為氏。繇與慈皆東萊人也。省，悉景翻。〕會策至，或勸繇可以慈為大將。繇曰：「我若用子義，〔太史慈，字子義。〕許子將不當笑我邪！」〔以其 覈論人品也。〕但使慈偵視輕重。〔偵，丑正翻，候視也。〕時獨與一騎卒遇策於神亭，〔神亭，在今鎮江府丹陽縣界。卒，讀曰猝。〕策從騎十三，〔從，才用 翻。〕皆堅舊將遼西韓當、零陵黃蓋輩也。慈便前鬬，正與策對，策刺慈馬，〔刺，七亦翻。〕而炍得慈項上手戟，〔炍，與攬同。〕慈亦得策兜鍪。會兩家兵騎並 各來赴，於是解散。〔若隆技擊，則慈、策適相當耳。然慈終困於策，何也﹖〕\n\n 　　繇與策戰，兵敗，走丹徒。〔考異曰：帝紀，繇敗走在興平元年。今從江表傳。〕策入曲阿，勞賜將士，〔勞，力到翻。〕發恩布令，告諭諸縣：「其劉繇、笮融等故鄉部曲來降首者，一無所問：〔藐，式救翻。〕樂從軍者，一身行，〔樂，音洛；下同。〕復除門戶；復，方目翻。一人以身行，除其門戶賦役也。〕不樂者不強。」〔強，其兩翻。〕旬日之間，四面雲集，得見兵二萬餘人，〔見，賢遍翻。〕馬千餘匹，威震江東。\n\n 　　丙辰，袁術表策行殄寇將軍。〔殄寇將軍號，蓋始於此。〕策將呂範言於策曰：「今將軍事業日大，士眾日盛，而綱紀猶有不整者，範願暫領都督，佐將軍部分之。」〔分，扶問翻。〕策曰：「子衡既士大夫，〔呂範，字子衡。〕加手下已有大眾，立功於外，〔範先領宛陵令，破丹陽賊而還。〕豈宜復屈小職，知軍中細事乎！」範曰：「不然。今捨本土而託將軍者，非為妻子也，〔呂範，汝南人。復，扶又翻。為，于偽翻。〕欲濟世務也。譬猶同舟涉海，一事本牢，即俱受其敗。此亦範計，非但將軍也。」策笑，無以答。範出，便釋転，著袴褶，〔転，居侯翻，單衣也。著，陟略翻。槢，席入翻。袴褶，騎服也。〕執鞭詣閣下啟事，自稱領都督，策乃授傳，〔傳，株戀翻，符傳也。〕委以眾事；由是軍中肅睦，威禁大行。〔老子曰：盜亦有道；儻無其道，安能為盜哉！〕\n\n 　　策以張紘為正議校尉，彭城張昭為長史，常令一人居守，〔守，手又翻。〕一人從征討，及廣陵秦松、陳端等亦參與謀謨。〔與，讀曰預。〕策待昭以師友之禮，文武之事，一以委昭。昭每得北方士大夫書疏，專歸美於昭，策聞之，歡笑曰：「昔管子相齊，一則仲父，二則仲父，而桓公為霸者宗。〔新序曰：有司請史於齊桓公，公曰：「以告仲父。」有司又請，公曰：「以告仲父。」在側者曰：「一則告仲父，二則告仲父；易哉為君！」公曰：「磿未得仲父則難；已得仲父，曷為其不！」故王者勞於求賢，佚於得人。〕今子布贀，我能用之，〔張昭，字子布。〕其功名獨不在我乎！」〔策任張昭，昭何足以當管仲。策之斯言，蓋因北方人士書疏，從而歸重耳。英雄胸次，可易測邪！〕\n\n 　　袁術以從弟胤為丹陽太守。〔從，才用翻。〕周尚、周瑜皆還壽春。\n\n 　　劉繇自丹徒將奔會稽，〔會，工外翻。〕許劭曰：「會稽富實，策之所貪，且窮在海隅，不可往也。不如豫章，北連豫壤，西接荊州；若收合吏民，遣使貢獻，與曹兗州相聞，雖有袁公路隔在其間，其人豺狼，不能久也。〔豫章在大江東南，豫、兗之壤在淮北。袁術時據九江、廬江之間，故云隔在其中。〕足下受王命，孟德、景升必相救濟。」〔曹操，字孟德；劉表，字景升。〕繇從之。\n\n 　　初，陶謙以笮融為下邳相，使督廣陵、下邳、彭城糧運。融遂斷三郡委輸以自入，〔斷，讀曰短。委，於偽翻。流所聚曰委。毛晃曰：凡以物送之曰輸，則音平聲；指所送之物曰輸，則音去聲；魏輸之委，亦音去聲。〕大起浮屠祠，課人誦讀佛經，招致旁郡好佛者至五千餘戶。〔好，呼到翻。〕每浴佛，〔釋氏謂佛以四月八日生，事佛者以日為浴佛會。〕輒多設飲食，布席於路，經數十里，費以鉅億計。〔鉅億計，言以億億計也。〕及曹操擊破陶謙，徐土不安，融乃將男女萬口走廣陵，〔將，即亮翻。〕廣陵太守趙昱待賓禮。先是彭城相薛禮為陶謙所逼，屯秣陵，融利廣陵資貨，遂乘酒酣殺昱，放兵大掠，因過江依禮，既而復殺之。〔先，悉薦翻。復，扶又翻。〕\n\n 　　劉繇使豫章太守諸葛玄，玄退保西城。〔西城，在豫章南昌縣西。考異曰：袁暐獻帝春秋云劉表上玄領豫章太守，范書陶謙傳亦云劉表所用，而陳志諸葛亮傳云術 所用；按許劭勸繇依表，必不攻其所用矣，今從亮傳。〕及繇泝江西上，駐於彭澤，〔彭澤縣，屬豫章郡，彭蠡澤在西。上，時掌翻。〕使融助皓攻玄。許劭謂繇 曰：「笮融出軍，不顧名義者也。朱文明喜推誠以信人。〔朱皓，字文明。喜，許記翻。〕更【章：甲十一行本「更」作「宜」；乙十一行本同；孔本同；退齋校同。】使密防之。」融到，果詐殺皓，代領郡事。繇進討融，融敗走，入山，為民所殺，詔以前太傅掾華歆為豫章太守。〔掾，于絹翻。〕\n\n 　　丹陽都尉朱治逐吳郡太守許貢而據其郡，貢南依山賊嚴白虎。〔嚴白虎有眾萬餘人，阻山屯聚，在吳郡之南。〕\n\n 　　張超在雍丘，曹操圍之急，超曰：「惟藏臧當來救吾。」〔張超先為廣陵太守，請臧洪為功曹，委之以政。〕眾曰：「袁、曹方睦，洪為袁所表用，〔共為超使劉虞，路梗，因寓於袁紹；紹表為東郡太守，治東武陽。〕必不敗好以招禍。」〔敗，補邁翻。好，呼到翻。招，音翹，又如字，召也。〕不相及耳。」洪時為東郡太守，徒跣號泣，從紹請兵，將走其難，〔號，戶刀翻。難，乃旦翻。〕紹不與；請自率所領以行，亦不許。雍丘遂遺，張超自殺，操夷其三族。\n\n 　　洪由是怨紹，絕不與通。紹興兵圍之，歷年不下。紹令洪邑人陳琳以書喻之，洪復書曰：「僕小人也，本乏志用；中因行役，蒙主人傾蓋，〔家語：孔子之郯，遇程子於塗，傾蓋而語。〕恩深分厚，遂竊大州，寧樂今日自還接刃乎！〔分，扶問翻。樂，音洛。〕當受任之初，自謂究竟大事，共尊王室。豈悟本州被侵，郡將遘繍，〔郡將，謂張超也。將，即亮翻。〕請師見拒，辭行被拘，使洪故君遂至淪滅，區區微節，無所獲申，豈得復全交友之道、重虧忠孝之名乎！〔復，扶又翻。重，直用翻。〕斯所以忍悲揮戈，收淚告絕。行矣孔璋，足下徼利於境外，〔陳琳，字孔璋。徼，一遙翻。〕臧洪投命於君親；吾子託身於盟主，〔盟主，謂袁紹也。〕臧洪策名於長安；〔帝在長安。〕子謂余身死而名滅，僕亦笑子生而無聞焉！」\n\n 　　紹見洪書，知無降意，〔降，戶江翻。〕增兵急攻。城中糧穀已盡，外無強救，洪自度必不免，〔度，徒洛翻。〕呼將吏士民謂曰：「袁氏無道，所圖不軌，且不 救洪郡將，洪於大義，不得不死；念諸君無事，空與此禍，〔與，讀曰預。〕可先城未敗，將妻子出。」〔先，悉薦翻。將，如字，領也。〕皆垂泣曰：「明府與袁 氏本無怨隙，今為本朝郡將之故，自致殘困；吏民何忍當舍明府去也！」初尚掘鼠煮筋角，後無可復食者。〔舍，讀曰捨。復，扶又翻；下同。〕主簿啟內廚米三升，請稍以為饘粥，〔杜預曰：饘，糜也，之連翻。〕洪歎曰：「何能獨甘此邪！」使作薄糜，徧班士眾，又殺其愛妾以食將士。〔食，讀曰坔。〕將士咸流涕，無能仰視者。男女七八千人，相枕而死，〔枕，職任翻。〕莫有離叛者。城陷，生執洪。紹大會諸將見洪，謂曰：「臧洪，何相負若此！今日服未﹖」洪據地瞋目曰：「諸袁事漢，四世五公，〔自袁安至袁隗四世，安為司徒，子敝為司空，孫湯為司空，曾孫逢為司空，隗為太傅凡五公。瞋，昌真翻。〕可謂受恩。今王室衰弱，無扶翼之意，欲因際會，希冀非望，多殺忠良以立姦威。洪親見呼張陳留為兄，〔張陳留為超兄邈也。〕則洪府君亦宜為弟，同共戮力，為國除害，〔為，于偽翻；下刃為、欲為、舉為同。〕柰何擁眾觀人屠滅！洪惜力劣，〔劣，弱也。〕不能推刃為天下報仇，〔公羊傳曰：事君猶事父也，父受誅，子復讎，推刃之道。推，吐雷翻。〕何謂服乎！」紹本愛洪，意欲令屈服，原之；見洪辭切，知終不為己用，乃殺之。\n\n 　　洪邑人陳容少親慕洪，時在紹坐，〔少，詩照翻。坐，徂臥翻；下同。〕起謂紹曰：「將軍舉大事，欲為天下除暴，而先誅忠義，豈合天意！臧洪發舉為郡將，柰何殺之！」紹凓，使人牽出，謂曰：「汝非臧洪儔，空復爾為！」〔爾為，猶如此也。〕容顧曰：「仁義豈有常，蹈之則君子，背之則小人。〔背，蒲妹翻。〕今日寧與臧洪同日而死，不與將軍同日而生也！」遂復見殺，〔復，扶又翻。〕在坐無不歎息，竊相謂曰：「如何一日殺二烈士！」\n\n 　　公孫瓚既殺劉虞，〔事見上卷初平四年。〕盡有幽州之地，志氣益盛，恃其才力，不恤百姓，記過忘善，睚眦必報。〔睚，牛懈翻。眦，土懈翻。〕衣冠善士，名在其右者，必以法害之，有材秀者，必抑困使在窮苦之地。或問其故，瓚曰：「衣冠皆自以職分當貴，不謝人惠。」〔分，扶問翻。〕故所寵愛，類多商販、庸兒，與為兄弟，或結婚姻，所在侵暴，百姓怨之。\n\n 　　劉虞從事漁陽鮮于輔等，〔姓譜：鮮于，子姓，周武王封箕子於朝鮮，支子仲食采於于，因以鮮于為氏。〕合率州兵欲共報仇，以燕國閻柔素有恩信，推為烏 桓司馬。〔應劭漢官曰：護烏桓校尉，有司馬二人，秩六百石。燕，於賢翻。〕柔招誘胡、漢數萬人，與瓚所置漁陽太守鄒丹戰于潞北，〔誘，音酉。潞縣屬漁陽 郡。〕斬丹等四千餘級。烏桓峭王亦率種人〔峭，七肖翻。種，章勇翻。〕及鮮卑七千餘騎，隨輔南迎虞子和與袁紹將麴義合兵十萬共攻瓚，破瓚於鮑丘，〔鮑丘， 水名。水經註：鮑丘水從塞外來，南過漁陽縣東，和等破瓚處也。又南過潞縣西。賢曰：鮑丘水又謂之潞水，俗又謂之大榆河，在今幽州漁陽縣。〕斬首二萬餘級。於是代郡、廣陽、上谷、右北平各殺瓚所置長吏，復與鮮于輔、劉和兵合，瓚軍屢敗。\n\n 　　先是有童謠曰：〔長，知兩翻。復，扶又翻。先，悉薦翻。〕「燕南垂，趙北際，中央不合大如礪，唯有此中可避世。」瓚自謂易地當之，遂徙鎮易，為圍塹十重，於塹裏築京，皆高五六丈，為樓其上；中塹為京，特高十丈，〔水經註：易京，在易城西四五里，易水逕其南。賢曰：前書，易縣屬涿郡。續漢志曰：屬河間。瓚所居易京故城，在今幽州歸義縣南十八里。爾雅曰：絕高謂之京，非人力謂之丘。重，直龍翻；下同。高，居傲翻。塹，七豔翻。〕自居焉。以鐵為門，斥去左右，〔去，羌呂翻。〕男人七歲以上不得入門，專與姬妾居。其文簿、書記皆汲而上之。〔以繩索引之而上，若汲水然。上，時掌翻。〕令婦人習為大聲，使聞數百步，〔聞，音問。〕以傳宣教令。疏遠賓客，無所親信，〔遠，于願翻。〕謀臣猛將，稍稍乖散。自此之後，希復攻戰　。〔復，扶又翻。〕或問其故。瓚曰：「我昔驅畔胡於塞表，〔事見五十九卷靈帝中平五年。〕掃黃巾於孟津，〔事見上卷初平二年。〕當此之時，謂天下指麾可定。至於今日，兵革方始，觀此，非我所決，不如休兵力耕，以救凶年。兵法，百樓不攻。今吾諸營樓伝數十重，〔賢曰：伝，即櫓字，見說文。釋名曰：櫓，露也。上無覆屋。〕積穀三百萬斛，食盡此穀，足以待天下之事矣。」\n\n 　　南單于於扶羅死，弟呼廚泉立，居于平陽。〔平陽縣，屬河東郡。〕\n",
    "资治通鉴第六十二卷-汉纪五十四": "　　漢紀五十四〔起柔兆困敦（丙子），盡著雍攝提格（戊寅），凡三年。〕\n\n 　　孝獻皇帝丁\n\n 　　建安元年（丙子、一九六）\n\n 　　春，正月，癸酉，大赦，改元。\n\n 　　董承、張楊欲以天子還雒陽，楊奉、李樂不欲，由是諸將將更相疑貳。〔更，工衡翻下更有同。〕二月，韓暹攻董承，承奔野王。〔野王，張楊所屯也。暹，息廉翻。〕韓暹屯聞喜，胡才、楊奉之塢鄉。〔郡國志：河南緱氏縣西南有塢聚。〕胡才欲攻韓暹，上使人喻止之。\n\n 　　汝南、潁川黃巾何儀丟擁眾附袁術，曹操擊破之。\n\n 　　張楊使董承先繕脩雒陽宮。太僕趙岐為承說劉表，使遣兵詣雒陽，助脩宮室；軍資委輸，前後不絕。〔為，于偽翻。說，輸芮翻。委，于偽翻。流所聚曰委。毛晃曰：凡以物送之曰輸，則音平聲；指所送之物曰輸，則音去聲。委輸之委，亦音去聲。〕夏，五月，丙寅，帝遣使至楊奉、李樂、韓暹營，求送至雒陽，奉等從詔。六月乙未，車駕幸聞喜。\n\n 　　袁術攻劉備以爭徐州，備使司馬張飛守下邳，自將拒術於盱眙、淮陰，〔郡國志：盱眙、淮陰二縣屬下邳國。盱眙，音吁怡。〕相持經月，更有勝負。〔更，工衡翻。〕下邳相曹豹，陶謙故將也，與張飛相失，飛殺之，城中乖亂。袁術與呂布，勸令襲下邳，許助以軍糧。布大喜，引軍水陸下。〔布去年奔備，蓋屯於下邳之西。〕備中郎將丹陽許耽開門迎之。張飛敗走，布虜備妻子及將吏家口。備聞之，引還，比至下邳，〔比，必寐翻。下比相同。〕兵遺。備收餘兵東取廣陵，與袁術戰，又敗，屯於海西，〔前漢志，海西縣，屬東海郡；續漢志，屬廣陵郡。考異曰：蜀志備傳於此云，「楊奉、韓暹寇徐、揚間，備邀擊，盡斬之。」按暹、奉後與呂布同破袁術，於時未死也；備傳為誤。〕飢餓困踧，〔踧，子六翻。〕吏士相食，從事東海麋竺家財助軍。備請降於布，〔降，戶江翻。〕布亦忿袁術運糧不繼，乃召備，復以為豫州刺史，與并勢擊術，使屯小沛。〔賢曰：高祖本泗水郡沛縣人，及得天下，改泗水為沛郡，小沛即縣。宋白曰：郡國志云：古偪陽國，漢為沛縣，而沛郡理相城，以沛縣為小沛。考異曰：備傳云：「遣關羽守下邳」，此在布敗後；備傳誤也。〕布自稱徐州牧。\n\n 　　布將河內郝萌夜攻布，布科頭袒衣，走詣都督高順營。〔科頭，不冠露髻也。今江東人猶謂露髻為科頭。〕順即嚴兵入府討之，萌敗走；比明，萌將曹性擊斬萌。\n\n 　　庚子，楊奉、韓暹奉帝東還，張楊以糧迎道路。秋，七月，甲子，車駕至雒陽，幸故中常侍趙忠宅。丁丑，大赦。八月，辛丑，幸南宮楊安殿。張楊以為己功，故名其殿曰楊安。楊謂諸將曰：「天子當與天下共之，朝廷自有公卿大臣，楊當出扞外難。」〔難，乃旦翻。〕遂還野王，楊奉亦出屯梁，〔郡國志：梁縣，屬河南尹，春秋之梁國也。〕韓暹、董承並留宿衛。癸卯，以安國將軍張楊為大司馬，楊奉為車騎將軍，韓暹為大將軍、領司隸校尉，皆假節鉞。\n\n 　　是時，宮室燒盡，百官披荊棘，依牆壁間，州郡各擁強兵，委輸不至；群僚飢乏，尚書郎以下自出採電，〔續漢志：尚書侍郎三十六人，四百石。本註曰：一曹有六人，主作文書起草。蔡質漢儀曰：尚書郎初從三署詣臺試，初上臺稱守尚書郎中，滿歲稱尚書郎，三年稱侍郎。賢曰：電，音呂。埤蒼曰：穭，自生也。電，與穭同。〕或飢死牆壁間，或為兵士所殺。\n\n 　　袁術以讖言「代漢者當塗高」，自云名字應之。〔賢曰：「當塗高」者，魏也。然術自以「術」及「路」皆是塗，故云應之。〕又以袁氏出陳，為舜後，以黃代赤，德運之次，〔賢曰：陳大夫轅濤塗，袁氏其後也，五行火生土，故云以黃代赤。〕遂有僭逆之謀。聞孫堅得傳國璽，〔事見五十九卷初平元年。〕拘堅妻而奪之。及聞天子敗於曹陽，〔事見上卷興平二年。〕乃會群下議稱尊號；眾莫敢對。主簿閻象進曰：「昔周自后稷至于交王，積德累功，參分天下有其二，猶服事殷。〔國語曰：后稷勤周，十五代而王。毛詩國風序曰：國君積行累功以致爵位。論語，孔子曰：三分天下有其二，以服事殷。〕明公雖奕世克昌，未若有周之盛；漢室雖微，未若殷紂之暴也！」術默然。\n\n 　　術聘處士張範；〔處，昌呂翻。〕範不往，使其弟承謝之。術謂承曰：「孤以土地之廣，士民之眾，欲徼福齊桓，擬迹高祖，何如﹖」〔徼，一遙翻。〕承曰：「在德不在強。夫用德以同天下之欲，雖由匹夫之資而興霸王之功，不足為難。若荀欲僭擬，干時而動，眾之所棄，誰能興之！」術不悅。\n\n 　　孫策聞之，與術書曰：「成湯討桀稱『有夏多罪』，〔尚書湯誓曰：有夏多罪，天命殛之。夏，戶雅翻。〕武王伐紂曰『殷有重罰』，〔史記：武王徧告諸侯曰：殷有重罰，不可不伐。〕此二主者，雖有聖德，假使時無失道之過，無由逼而取也。今主上非有惡於天下，徒以幼小，脅於強臣，異於湯、武之時也。且董卓貪淫驕陵，志無紀極，至於廢主自興，亦猶未也，而天下同心疾之，況效尤而焉者乎！〔左傳曰：尤而效之，罪又甚焉。〕又聞幼主明智聰敏，有夙成之德，〔夙，早也。〕天下雖未被其恩，咸歸心焉。使君五世相承，〔賢曰：安生京，京生陽，陽生逢，逢生術，凡五代。被，皮義翻。〕為漢宰輔，榮寵之盛，莫與為比，宜效忠守節，以報王室，則旦、奭之美，率土所望也。時人多惑圖緯之言，妄牽非類之文，苟以悅主為美，不顧成敗之計，古今所慎，可不孰慮！〔孰，與熟通。〕忠言逆耳，〔前書：張良曰：忠言逆耳，利於行。〕駮議致憎，〔賢曰：駮，雜也，議不同也；言以持異議致憎疾也。駮，北角翻。〕苟有益於尊明，無所敢辭。」術始自以為有淮南之眾，料策必與己合，及得其書，愁沮發疾。〔沮，在呂翻。〕既不納其言，策遂與之絕。\n\n 　　曹操在許，〔郡國志，許縣，屬潁川郡，帝既徙都，改曰許昌。杜佑曰：漢許昌故城，在今縣南三十里。宋白曰：在今縣西南四十里。〕謀迎天子。眾以為「山東未定，韓暹、楊奉，負功恣睢，未可卒制。」〔睢，香萃翻。恣睢，暴戾之貌。卒，讀曰猝。〕荀彧曰：「昔晉文公納周襄王而諸侯景從，〔賢曰：左傳：狐偃言於晉侯曰：「求諸侯莫如勤王，諸侯信之，且大義也。」晉侯以左師逆王，王入于王城，取太叔于溫，殺之于隰城，遂定霸業，天下服從。師古曰：景從，言如景之從形也。〕漢高祖為義帝縞素而天下歸心。〔事見九卷高祖三年。為，于偽翻。〕自天子蒙塵，〔蒙，冒也，言播越在草莽，蒙冒塵埃也。〕將軍首唱義兵，徒以山東擾亂，未遑遠走赴。今鑾駕旋軫，〔鄭玄註周禮曰：軫，車後橫木也。〕東京榛蕪，義士有存本之思，兆民懷感舊之哀。誠因此時，奉主上以從人望，大順也；秉至公以服天下，大略也；扶弘義以致英俊，大德也。四方雖有逆節，其何能為，韓暹、楊奉，安足恤哉！若不時定，使豪傑生心，後雖為慮，亦無及矣。」操乃遣揚武中郎將曹洪將兵西迎天子，〔西漢有中郎將，東漢分置三署、虎賁、羽林中郎將，建安之後，群雄兵爭，自相署置，始有名號中郎將。〕董承等據險拒之，洪不得進。〔考異曰：魏志此事在正月，而荀彧傳迎天子在都雒後。今從傳。〕\n\n 　　議郎董昭，以楊奉兵馬最強而少黨授，〔少，詩沼翻。〕作操書與奉曰：「吾與將軍聞名慕義，便推赤心。今將軍拔萬乘之艱難，反之舊都，〔乘，繩證翻。〕翼佐之功，超世無疇，何其休哉！方今群凶猾夏，〔孔安國曰：猾，亂也。夏，華夏。夏，戶雅翻。〕四海未寧，神器至重，事在維輔；必須眾賢以清王軌，誠非一人所能獨建，心腹四支，實相恃賴，一物不備，則有闕焉。將軍當為內主，吾為外援，今吾有糧，將軍有兵，有無相通，足以相濟，死生契闊，相與共之。」〔毛萇曰：契闊，勤苦也；此蓋謂死也，生也，處勤苦之中，相與共之也。契，苦結翻。〕奉得書喜悅，語諸將軍曰：「兗州諸軍近在許耳，有兵有糧，國家所當依仰也。」〔語，牛倨翻。仰，牛向翻。〕遂共表操為鎮東將軍，襲父爵費亭侯。〔操祖曹騰封費亭侯，養子嵩襲爵，今以操襲嵩爵也。郡國志：沛國酇縣有費亭，曹騰所封也。應劭曰：酇，音嵯。師古曰：王莽改酇曰贊治，則此縣亦有贊音。晉地道記：山陽郡湖陵縣西有費亭城，魏武帝初所封。考異曰：魏志在六月，而董昭傳在都雒後。今從傳。〕\n\n 　　韓暹矜功專恣，董承患之，因潛召操；操乃將兵詣雒陽。既至，奏韓暹、張楊之罪。暹懼誅，單騎奔楊奉。帝以暹、楊有翼車駕之功，詔一切勿問。辛亥，以曹操領司隸校尉、錄尚書事。操於是誅尚書馮碩等三人，討有罪也；〔袁宏紀曰：誅碩及議郎侯祈、侍中壼崇。〕封衛將軍董承等十三人為列侯，賞有功也；〔宏紀曰：封衛將軍董承、輔國將軍伏完、侍中丁种輔（輯）、尚書僕射鍾繇、尚書郭溥、御史中承董芬、彭城相劉艾、馮翊韓斌、東郡太守楊眾、議郎羅卲、伏德、趙蕤為列侯。〕贈射聲校尉沮儁為弘農太守，矜死節也。〔沮儁死，事見上卷興平二年。沮，子余翻。〕\n\n 　　操引董昭並坐，問曰：「今孤來此，當施何計﹖」昭曰：「將軍興義兵以誅暴亂，入朝天子，輔翼王室，此五霸之功也。此下諸將，人殊意異，未必服從，今留匡弼，事勢不便，惟有移駕幸許耳。然朝廷播越，新還舊京，遠近跂望，〔跂，渠宜翻，舉足也。〕冀一朝獲安，今復徙駕，不厭眾心。〔復，扶又翻。厭，於謟翻，又如字。〕夫行非常之功，願將軍算其多者。」〔凡舉事有劉亦有害，惟算其利多而害少者行之。〕操曰：「此孤充志也。楊奉近在梁耳，聞其兵精，得無為孤累乎﹖」〔累，力偽翻；下同。〕昭曰：「奉少黨援，心相憑結，鎮東、費亭之事，皆奉所定，宜時遣使厚遺答謝，以安其意。〔少，詩沼翻。遺，于季翻。〕說『京都無糧，欲車駕暫幸魯陽，〔魯陽縣，屬南陽郡。〕魯陽近許，轉運稍易，〔近，其靳翻。易，以豉翻。〕可無縣乏之憂。』〔縣，讀曰懸。〕奉為人勇而寡慮，必不見疑，比使往來，〔比，必寐翻。使，疏吏翻。〕足以定計，奉何能為累！」操曰：「善！」即遣使詣奉。庚申，車駕出轘轅而東，〔河南緱氏縣有轘轅關。轘，音環。〕遂遷都許。己巳，幸曹操營，以操為大將軍，封武平侯。〔武平縣，屬陳國。此取其以神武平禍亂也。宋白曰：毫州鹿邑縣，後漢於今縣東北置武平縣，隋改為鹿邑，取故鹿邑城為名，其古鹿邑城在縣西十三里，春秋鹿鳴地也。〕始立宗廟社稷於許。\n\n 　　孫策將取會稽。〔會，工外翻。〕吳人嚴白虎等眾各萬餘人，處處屯聚，諸將欲先擊白虎等。策曰：「白虎等群盜，非有大志，此成禽耳。」遂引兵渡浙江。〔浙，之舌翻。〕會稽功曹虞翻說太守王朗曰：「策善用兵，不如避之。朗不從。發兵拒策於固陵。\n\n 　　策數渡水戰，不能克。策叔父靜說策曰：「朗負阻城守，難可卒拔。查瀆南去此數十里，宜從彼據其內，〔說，輸芮翻。數，所角翻。卒，讀曰猝。水經註：浙江東逕固陵城北。昔范蠡築城於浙江之濱，言可以固守，謂之固陵，今之西陵也。浙江又東逕柤塘，謂之柤瀆，孫策襲王朗所從出之道也。裴松之曰：查，音祖加翻。〕所謂攻其無備，出其不意者也。」策從之，夜，多然火為疑兵，分軍投查瀆道襲高遷屯。〔裴松之曰：按今永興縣有高遷橋。沈約曰：永興本漢餘暨縣，吳更名。蔡邕嘗經會稽高遷亭，取椽竹以為笛，即其處也。〕朗大驚，遣故丹陽太守周昕等帥兵逆戰，〔帥，讀曰率。〕策破昕等，斬之。朗遁走；虞翻追隨營護朗，浮海至東冶，〔前漢志：冶縣，屬會稽郡。師古曰：故閩越地；光武改曰章安。晉志曰：建安郡故秦閩中郡，漢高祖五年，以立閩越王；及武滅之，徙其人，名為東冶；後漢改為候官都尉；及吳，置建安郡。洪氏隸釋據西漢志曰：會稽西部都尉治錢唐，南部都尉治回浦。李宗諤圖經曰：文帝時，以山陰為都尉治；元狩中，徙治錢唐，為西部；元鼎中，又立東部都尉，治冶；光武改回浦為章安，以冶立東候官。吳孫亮傳曰：五鳳中，以會稽東部為臨海郡。孫休傳：永安中，以會稽南部為建安郡。沈約宋志曰：東陽太守本會稽西部都尉。又曰：臨海太守本會稽東部都尉。前漢都尉治鄞，後漢分會稽為吳郡，疑是都尉徙治章安。續漢志：章安故冶，光武更名。晉太康記：本鄞縣南之回浦鄉，章帝立。未詳孰是。又曰：司馬彪云：章安是故冶。然則臨海亦冶地也。張勃吳錄曰：是句踐冶鑄之所，後分為會稽東、南二部都尉：東部，臨海是也；南部，建安昃也。杜佑通典曰：後漢改冶縣為候官都尉，後分冶縣為會稽東南二都尉，今福州是南部，台州是東部。又曰：二漢會稽西部都尉理婺州。數說異同，各有脫誤，嘗參訂之。自秦置會稽郡，其治在今吳門；至順帝分置吳郡，而會稽徙郡於山陰。以浙江為兩郡之境，故錢唐在西漢時屬會稽，所以為西部治所；及會稽移於浙東，則西部亦移於婺女。回浦後改章安，乃會稽之東部，今台州蓋其地。冶縣則是南部，在吳屬建安郡，至唐遂為福州。太康記嘗云：回浦本鄞之南鄉，或云東部治鄞，因致休文之疑。然鄞及回浦皆西漢縣名，謂西漢割鄞而置縣，或未可知。至章帝時，回浦已非鄉矣。太康所紀，亦誤也。前志註會稽之冶縣云：本閩越地。續志曰：章安，故冶，閩越地，光武更名。因脫其中數字，故劉昭補註惑於太康記，而休文復不能剖判也。當云章安故回浦，章帝更名；東候官，故冶，閩越地，光武更名：於文乃足。此郡之末有「東部侯國」四字，卻是衍文，侯與候相近，而南部所治，故文有錯亂。班史註回浦為南部。司馬彪謂章安是故冶，張勃謂分冶為東、南二都尉，杜佑謂二漢西部皆在婺女，圖經以冶為東部，皆誤也。余按洪說甚詳，其言錢唐，時屬會稽，所以為西部治所，此語亦恐有未安處。〕策追擊，大破之，朗乃詣策降。〔降，戶江翻。〕\n\n 　　策自領會稽太守，復命虞翻為功曹，待以交友之禮。策好遊獵，〔好，呼到翻。〕翻諫曰：「明府喜輕出微行，從官不暇嚴，〔喜，許記翻。從，才用翻。〕吏卒常苦之。夫君人者不重則不威，〔重，尊重。威，威嚴。言不尊重，則無威嚴。〕故白龍魚服，困於豫且；〔張衡東京賦之辭，註云：說苑曰：吳王欲從民飲酒，伍子胥諫曰：「不可。昔白龍下清泠之淵，化為魚，漁者豫且射中其目。白龍上訴天帝。曰：『當是之時，若安置而形﹖』白龍對曰：『我下清泠之淵，化為魚。』天帝曰：『魯固人之所射也，豫且何罪！』夫白龍，天帝貴畜也；豫且，宋國之賤臣也。白龍不化，豫且不射。今棄萬乘之位而從布衣之士飲酒，臣恐其有豫且之患矣。」王乃止。且，子余翻。〕白蛇自放，劉季害之。〔事見七卷秦二世元年。〕願少留意！」〔少，詩沼翻。〕策曰：「君言是也。」然不能改。〔為策死於輕出張本。〕\n\n 　　九月，司徒淳于嘉、太尉楊彪、司空張喜皆罷。\n\n 　　車駕之東遷也，楊奉自梁欲邀之，不及。冬，十月，曹操征奉，奉南奔袁術，遂攻其梁屯，拔之。\n\n 　　詔書下袁紹，責以「地廣兵多，而專自樹黨，〔下，假稼翻；下之下同。樹黨，謂以子譚為青州刺史，熙為幽州刺史，外甥高幹為并州刺史。〕不聞勤王之師，但擅相討伐。」〔謂與公孫瓚相攻也。〕紹上書深自陳愬。戊辰，以紹為太尉，封鄴侯。紹恥班在曹操下，怒曰：「曹操當死數矣，〔數，所角翻；下同。〕牛輒救存之，〔操自滎陽汴水之敗，收兵從紹於河內，紹表為東郡太守；呂布襲取兗州，紹復與操連和，欲令其遣家居鄴也。〕今乃挾天子以令我乎！」表辭不受。操懼，請以大將軍讓紹。丙戌，以操為司空，行車騎將軍事。\n\n 　　操以荀彧為侍中，守尚書令。操問彧以策謀之士，彧薦其從子蜀郡太守攸〔攸既免董卓之禍，復辟公府，舉高第，遷任城相，不行；以蜀險固，人民殷盛，求為蜀郡太守，道絕，不得至，駐荊州。從，才用翻；下同。〕及潁川郭嘉。操徵攸為尚書，與語，大悅，曰：「公達，非常人也。〔荀攸，字公達。〕吾得與之計事，天下當何憂哉！」以為軍師。\n\n 　　初，郭嘉往見袁紹，紹甚敬禮之，居數十日，謂紹謀臣辛評、郭圖曰：「夫智者審於量主，〔量，音良。〕故百全而功名可立。袁公徒欲效周公之下士，而不知用人之機，多端寡要，好謀無決，欲與共濟天下大難，定霸王之業，難矣。〔好，呼到翻。大難，乃旦翻。〕吾將更舉而求主，〔更，工衡翻，改也。〕子盍去乎！」二人曰：「袁氏有恩德於天下，人多歸之，且今最強；去將何之！」嘉知其寤，不復語，〔復，扶又翻。〕遂去之。操召見，與論天下事，喜曰：「使孤成大業者，必此人也！」嘉出，亦喜曰：「真吾主也！」操表嘉為司空祭酒。〔陳壽三國志作「司空軍祭酒」，此逸「軍」字。晉志曰：當塗得志，潜平諸夏，初置軍師祭酒，參掌戎律。〕\n\n 　　操以山陽滿寵為許令，操從弟洪，有賓客在許界數犯法，寵收治之，洪書報寵，〔報，告也。前書，霍顯曰：「少夫幸報我以事。」數，所角翻。治，宜之翻。〕寵不聽。洪以白操，操召許主者，〔主者，許縣主史也。〕寵知將欲原客，乃速殺之。操喜曰：「當事不當爾邪！」\n\n 　　北海太守孔融，負其高氣，志在靖難，而才疏意廣，訖無成功。〔訖，竟也，終也。難，乃旦翻。〕高談清教，盈溢官曹，辭氣清【章：甲十一行本「清」作 「溫」；乙十一行本同；孔本同；熊校同。】雅，可玩而誦，論事考實，難可悉行。但能張磔網羅，〔磔，陟格翻，開也。〕而目理甚疏；造次能得人心，〔造，七 到翻。〕久久亦不願附也。其所任用，好奇取異，多剽輕小才。〔好，呼到翻。剽，匹妙翻。輕，墟正翻。〕至於尊事名儒鄭玄，執子孫禮，易其鄉名曰鄭公鄉， 〔玄傳曰：融深敬玄，告高密縣為玄特立一鄉，曰：「昔齊置士鄉，越有君子軍，皆異賢之意也。太史公、廷尉吳公、謁者僕射鄧公，皆漢之名臣。又南山四皓，有園公、夏黃公，世嘉其高，皆悉稱公。然則公者，仁德之正號，不必皆三事大夫也。今鄭君鄉，宜曰鄭公鄉。」〕及清儁之士左承祖、劉義遜等，皆備在座席而已，不與論政事，曰：「此民望，不可失也！」\n\n 　　黃巾來寇，融戰敗，走保都昌。〔賢曰：都昌縣，屬北海郡，故城在今青州臨朐縣東北。〕時袁、曹、公孫首尾相連，融兵弱糧寡，孤立一隅，不與相通。左承祖勸融宜自託強國，融不聽而殺之，劉義遜棄去。青州刺史袁譚攻融，自春至夏，戰士所餘纔數百人，流矢交集，而融猶隱几讀書，談笑自若。〔隱，於靳翻。賢曰：隱，憑也。〕城夜陷，乃奔東山，〔都昌縣之東山也。〕妻子為譚所虜。曹操與融有舊，徵為將作大匠。\n\n 　　袁谭初至青州，其土自河而西，不過平原。譚北排田楷，〔田楷，公孫瓚用為青州刺史。〕東破孔融，威惠甚著；其後信任群小，肆志奢淫，聲望遂衰。\n\n 　　中平以來，天下亂離，民棄農業，諸軍並起，率乏糧穀，無終歲之計， 飢則寇掠，飽則棄餘，瓦解流離，無敵自破者，不可勝數。〔勝，音升。〕袁紹在河北，軍人仰食桑椹，〔仰，牛向翻。椹，桑實也；其始生也，色青，熟則色黑， 可食。椹，音甚。〕袁術在江淮，取給蒲蠃，〔蠃，蚌屬，盧戈翻。〕民多相食，州里蕭條。羽林監棗祗請建置屯田，〔潁川文士傳：棗氏，本姓棘，避難改焉。漢 官：羽林有左右監，秩六百石，屬光祿勳。〕曹操從之，以祗為屯田都尉，以騎都尉任峻為典農中郎將。〔魏志曰：曹公置典農中郎將，秩二千石；典農都尉，秩六百石或四百石。典農校尉，秩比二千石，所主如中郎；所主部分別而少為校尉。〕募民屯田許下，得穀百萬斛。於是州郡例置田官，所在積穀，倉廩皆滿。故操征伐四方，無運糧之勞，遂能兼并群雄。軍國之饒，起於祗而成於峻。\n\n 　　袁術畏呂布為己害，乃為子求婚，布復許之。〔乃為，于偽翻。復，扶又翻。〕術遣將紀靈等步騎三萬攻劉備，備求救於布。諸將謂布曰：「將軍常欲殺劉備，今可假手於術。」布曰：「不然。術若破備，則北連泰山諸將，〔泰山諸將謂臧霸、孫觀、吳敦、尹禮輩。〕吾為在術圍中，不得不救也。」便率步騎千餘馳往赴之。靈等聞布至，皆斂兵而止。布屯沛城西南，遣鈴下請靈等，〔鈴下，卒也，在鈴閣之下，有警至則掣鈴以呼之，因以為名。續漢志曰：五百、鈴下，侍閣、門闌部署、街里走卒，皆有程品，多少隨所典領。程大昌續演繁露曰：鈴下威儀，殆今典客之吏。〕靈等亦請布，布往就之，與備共飲食。布謂靈等曰：「玄德，布弟也，〔劉備，字玄德。〕為諸君所困，故來救之。布性不喜合鬬，喜解鬬耳。」〔言不喜合人之鬬，喜解人之鬬也。喜，許記翻。〕乃令軍候植戟於營門，布彎弓顧曰：「諸君觀布射戟小支，〔賢曰：周禮考工記曰：為戟，博二寸，內倍之，胡參之，援四之。鄭註云：援直刃，胡其孑也。小支，謂胡也，即今之戟旁曲支。植，直吏翻，立也。射，而亦翻。〕中者當各解兵，不中可留決鬬。」布即一發，正中戟支。〔中，竹仲翻；下同。〕靈等皆驚，言：「將軍天威也！」明日復歡會，然後各罷。\n\n 　　備合兵得萬餘人，布惡之，〔復，扶又翻。惡，烏路翻。〕自出兵攻備；備敗走，歸曹操，操厚遇之，以為豫州牧。或謂操曰：「備有英雄之志，今不早圖，後必為患。」操以問郭嘉，嘉曰：「有是。然公起義兵，為百姓除暴，〔為，于偽翻。〕推誠杖信以招俊傑，猶懼其未也。今備有英雄名，以窮歸己而害之是以害賢為名也。如此，則智士將自疑，回心擇主，公誰與定天下乎！夫除一人之患以沮四海之望，安危之機也，不可不察。」〔沮，在呂翻。考異曰：傅子以為程昱、郭嘉勸操殺備。今從魏書。〕操笑曰：「君得之矣！」遂益其兵，給糧食，使東至沛，收散兵以圖呂布。\n\n 　　初，備在豫州，舉陳郡袁渙為茂才。〔武帝元封六年，詔州郡舉茂才。茂才，即秀才也，避光武諱，史遂書為茂才。〕渙為呂布所留，布欲使渙作書罵辱備，渙不可，再三強之，不許。〔強，其兩翻。〕布大怒，以兵脅渙曰：「為之則生，不為則死！」渙顏色不變，笑而應之曰：「渙聞唯德可以辱人，不聞以罵！使彼固君子邪，且不恥將軍之言；彼誠小人邪，將復將軍之意，〔言布以書罵備，備君子邪，固不以罵為恥；其小人邪，將復以書罵布也。〕則辱在此不在於彼。且渙他日之事劉將軍，猶今日之事將軍也，如一日去此，，復罵將軍，可乎﹖」〔復，扶又翻。〕布慚而止。\n\n 　　張濟自關中引兵入荊州界，攻穰城，〔穰縣，屬南陽郡。〕為流矢所中死。〔中，竹仲翻。〕荊州官屬皆賀，劉表曰：「濟以窮來，主人無禮，〔言無郊勞授館之禮也。〕至於交鋒，此非牧意，牧受弔，不受賀也。」使人納其眾；眾聞之喜，皆歸心焉。濟族子建忠將軍繡代領其眾，屯宛。〔宛，於元翻。〕\n\n 　　初，帝既出長安，宣威將軍賈詡上還印綬，〔上，時掌翻。〕往依段煨于華陰。〔華，戶化翻。〕詡素知名，為煨軍所望，煨禮奉甚備。詡潛謀歸張繡，或曰：「煨待君厚矣，君去安之！」詡曰：「愄性多疑，有忌詡意，禮雖厚，不可恃久，將為所圖。〔詡既為煨軍所望，則必為煨所忌矣。久留則煨懼詡奪其軍，必將圖殺之。〕我去必喜，又望吾結大援於外，必厚吾妻子；繡無謀主，亦願得詡：則家與身必俱全矣。」詡遂往，繡執子孫禮，煨果善視其家。詡說繡附於劉表，〔說，輸芮翻。〕繡從之。詡往見表，表以客禮待之。詡曰：「表，平世三公才也，不見事變，多疑無決，無能為也！」\n\n 　　劉表愛民養士，從容自保，〔從，千容翻。〕境內無事，關西、兗、豫學士歸之者以千數。表乃起立學校，講明經術，〔校，戶教翻。〕命故雅樂郎河南杜夔作雅樂。〔蔡邕曰：漢樂四品：一曰太予樂，典郊廟上陵殿舉之樂；二曰周頌雅樂，典辟雍饗射六宗社稷之樂；三曰黃門鼓吹，天子所以宴樂群臣；四曰短簫鐃歌，軍樂也。〕樂備，表欲庭觀之。夔曰：「今將軍號不為天子，合樂而庭作之，無乃不可乎！」表乃止。\n\n 　　平原禰衡，少有才辯，而尚氣剛傲，〔禰，乃禮翻，姓也。少，詩照翻。〕孔融薦之於曹操。衡罵辱操，〔操召衡為鼓吏，故為衡所罵辱。〕操怒，謂融曰：「禰衡豎子，孤殺之，猶雀鼠耳！顧此人素有虛名，遠近將謂孤不能容之。」乃送與劉表，表延禮以為上賓。衡稱表之美盈口，而好譏貶其左右，〔好，呼到翻。〕於是左右因形而譖之曰：「衡稱將軍戈久仁，西伯不過也，唯以為不能斷，〔斷，丁亂翻。〕終不濟者，必由此也。」其言實指表短，而非衡所言也。表由是怒，以江夏太守黃祖性急，送衡與之，祖亦善待焉。後衡眾辱祖，祖殺之。〔操怒衡而送與表，猶以表為寬和愛士，觀其能容與否也。表怒衡而送與祖，知祖性急，必不能容衡，是直欲寘之死地耳。二人皆挾數用術，表則淺矣。〕\n\n 　　二年（丁丑、一九七）\n\n 　　春，正月，曹操討張繡，軍于淯水，〔水經註：淯水出弘農盧氏縣攻離山，東逕宛縣南，操軍敗處也。淯，音育。〕繡舉眾降。操納張濟之妻，繡恨之；又以金與繡驍將胡車兒，繡聞而疑懼，襲擊操軍，殺操長子昂。操中流矢，敗走，〔降，戶江翻。驍，堅堯翻。車，尺遮翻。長，知兩翻。中，竹仲翻。〕校尉典韋與繡力戰，左右死傷略盡，違被數十創。〔被，皮義翻。創，初良翻。〕繡兵前搏之，韋雙挾兩人擊殺之，瞋目大罵而死。〔瞋，七人翻。〕操收散兵，還住舞陰。〔舞陰縣，屬南陽郡。〕繡率騎來追，操擊破之，繡走還穰，復與劉表合。〔復，扶又翻。〕\n\n 　　是時，諸軍大亂，平虜校尉泰山于禁獨整眾而還，道逢青州兵劫掠人，禁數其罪而擊之；〔數，所具翻。〕青州兵走，詣操。禁既至，先立營壘，不時謁操。或謂禁：「青州兵已訴君矣，宜促詣公辨之。」禁曰：「今賊在後，追至無時，不先為備，何以待敵！且公聰明，譖訴何緣得行！」徐鑿塹安營訖，〔塹，七豔翻。〕乃入謁，具陳其狀。操悅，謂禁曰：「淯水之難，〔難，乃旦翻。〕吾猶狼狽，將軍在亂能整，討暴堅壘，〔討暴，謂擊劫掠者。堅壘，謂先鑿塹安營也。〕有一可動之節，雖古名將，何以加之！」於是錄禁前後功，封益壽亭侯。操引軍還許。\n\n 　　袁紹與操書，辭語驕慢。操謂荀彧、郭嘉曰：「今將討不義而力不敵，何如﹖」對曰：「劉、項之不敵，公所知也。漢祖惟智勝項羽，故羽雖強，終為所禽。今紹有十敗，公有十勝，紹雖強，無能為也。紹繁禮多儀，公體任自然，此道勝也。紹以逆動，公奉順以率天下，〔謂奉天子以率天下，於理為順。〕此義勝也。桓、靈以來，政失於寬，紹以寬濟寬，故不攝，〔攝，整也。左傳曰：書於伐秦，攝也。杜預註曰：能自攝整。〕公糾之猛，【章：甲十一行本「猛」下有「以」字；乙十一行本「猛」下有「而」字。】上下知制，此治勝也。〔治，直吏翻。〕紹外寬內忌，用人而疑之，所任唯親戚子弟，公外易簡而內機明，〔易，以豉翻。〕用人無疑，唯才所宜，不間遠近，此度勝也。〔間，古莧翻。〕紹多謀少決，失在後事，公得策輒行，應變無窮，此謀勝也。紹高議揖讓以收名譽，士之好言飾外者多歸之，〔好，呼到翻；下同。〕公以至心待人，不為虛美，士之忠正遠見而有實者皆願為抈，此德勝也。紹見人飢寒，恤念之，形於顏色，其所不見，慮無不周，此仁勝也。紹大臣爭權，讒言惑亂，公御下以道，浸潤不行此明勝也。〔論語：浸潤之譖不行焉，可謂明也已矣。言譖人者如水之浸潤以漸而入也。〕紹是非不可知，公所是進之以禮，所不是正之以法，此文勝也。紹好為虛勢，不知兵要，〔荀子與臨武君議兵於趙孝成王前，王曰：「請問兵要。」〕公以少克眾，〔少，詩沼翻。〕用兵如神，軍人恃之，敵人畏之，此武勝也。」操笑曰：「如卿所言，孤何德以堪之！」嘉又曰：「紹方北擊公孫瓚，〔瓚，藏旱翻。〕可因其遠征，東取呂布；若紹為寇，布為之援，此深害也。」彧曰：「不先取呂布，河北未易圖也。」〔紹攻公孫瓚，而操乘間東取呂布。操擊劉備，而紹不能襲許，此其所以敗也。易，以豉翻。〕操曰：「然，吾所惑者，又恐紹侵擾關中，西亂羌、胡，南誘蜀漢，〔誘，音酉。〕是我獨以兗、豫抗天下六分之五也，為將禁何﹖」彧曰：「關中將帥以十數，〔將，即亮翻。帥，所類翻。〕莫能相一，唯韓遂、馬騰最強，彼見山東方爭，必各擁眾自保，今若撫以恩德，遣使連和，唯不能久安，比公安定山東足，以不動。〔遂，騰之叛服，卒如荀彧所料。比，必寐翻。〕侍中、尚書僕射鍾繇有智謀，若屬以西事，〔屬，之欲翻。〕公無憂矣。」操乃表繇以侍中守司隸校尉，持節督關中諸軍，特使不拘科制。繇至長安，移書騰、遂等，〔移，猶遺也。〕為陳禍福，〔為，于偽翻。〕騰、遂各遣子入侍。\n\n 　　袁術稱帝於壽春，自稱仲家，以九江太守為淮南尹，置公卿百官，郊祀天地。沛相陳珪，球弟子也，少與術遊；術以書召珪，又劫質其子，〔少，詩照翻。質，音致。〕期必致珪。珪答書曰：「曹將軍興復典刑，將撥平凶慝，以為足下當戮力同心，匡翼漢室；而陰謀不軌，以身試禍，欲吾營私阿附，有死不能也。」術欲以故兗州刺史金尚為太尉，尚不許而逃去，術殺之。〔金尚奔術見斗卷初平三年。〕\n\n 　　三月，詔將作大匠孔融持節拜袁紹大將軍，兼督冀、青、幽、并四州。\n\n 　　夏，五月，蝗。\n\n 　　袁術遣使者韓胤以稱帝事告呂布，因求迎婦，布遣女隨之。陳珪恐徐、揚合從，為難未已，〔術領揚州，布領徐州。從，子容翻。難，乃旦翻。〕往說布曰：〔說，輸芮翻。〕「曹公奉迎天子，輔贊國政，將軍宜與協同策謀，共存大計。今與袁術結昏，必受不義之名，將有累卵之危矣！」布亦怨術初不己受也，〔事見六十卷初平三年。〕女已在塗，乃追還絕昏，械送韓胤，梟首許布。〔梟，堅堯翻。〕\n\n 　　陳珪欲使子登詣曹操，布固不肯。會詔以布為左將軍，操復遺布手書，深加尉納。〔復，扶又翻。遺，于季翻。尉，與尉同，安之也。漢書車千秋傳：尉安黎庶。顏師古曰：尉安之字本無「心」〕布大喜，即遣登奉章謝恩，并答操書。登見操，因陳布勇而無謀，輕於去就，宜早圖之。操曰：「布狼子野心，誠難久養，非卿莫究其情偽。」即增珪秩中二千石，〔漢制：王國相秩二千石。增秩中二千石，則秩視九卿。〕拜登廣陵太守。臨別，操執登手曰：「東方之事，便以相付。」令陰合部眾以為內應。\n\n 　　始，布因登求徐州牧不得，登還，布怒，拔戟斫几曰：「卿父勸吾協同曹操，絕婚公路；今吾所求無獲，而卿父子並顯重，但為卿所賣耳！」登不為動容，〔為，于偽翻。〕徐對之曰：「登見曹公言：『養將軍譬如養虎，當飽其肉，不飽則將噬人。』公曰：『不如卿言。譬如養鷹，飢即為用，飽則颺去。』其言如此。」布意乃解。\n\n 　　袁術遣其大將張勳、橋蕤等與韓暹、楊奉連勢，步騎數萬趣下邳，〔趣，七喻翻。〕七道攻布。布時有兵三千，馬四百匹，懼其不敵，謂陳珪曰：「今致術軍，卿之由也，為之柰何﹖」珪曰：「暹、奉與術，卒合之師耳，〔卒，讀曰猝。〕謀無素定，不能相維，子登策之，比於連雞，勢不俱棲，〔戰國策：秦惠王曰：「諸侯之不可一，猶連雞之不能俱上於棲。」〕立可離也。」布用珪策，與暹、奉書曰：「二將軍親拔大駕，而布手殺董卓，俱立功名，今柰何與袁術同為賊乎！不如相與并力破術，為國除害。」〔為，于偽翻。〕且許悉以術軍資與之。 暹、奉大喜，即回計從布。布進軍，去勳營百步，暹、奉兵同時叫呼，〔呼，火故翻。〕並到勳營，勳等散走，布兵追擊，斬其將十人首，所殺傷墮水死者殆盡。布 因與暹、奉合軍向壽春，水陸並進，到鍾離，〔鍾離縣，屬九江郡，距壽春二百餘里。〕所過虜掠，還渡淮北，留書辱術。術自將步騎五千揚兵淮上，布騎皆於水北 大咍笑之而還。〔咍，呼來翻。楚人謂相啁笑曰咍。〕\n\n 　　泰山賊帥臧霸襲琅邪相蕭建於莒，〔前漢莒縣，屬城陽國，後漢屬琅邪國。帥，所類翻。〕破之。霸得建資實，許以賂布而未送，布自往求之。其督將高順諫曰：〔將，即亮翻；下所將、順將同。〕「將軍威名宣播，遠近所畏，何求不得，而自行求賂！萬一不克，豈不損邪！」布不從。既至莒，霸等不測往意，固守拒之，無獲而還。\n\n 　　順為人清白有威嚴，少言辭，所將七百餘兵，號令整齊，每戰必克，名「陷陳營」。〔少，詩沼翻。陳，讀曰陣。〕布後疏順，以魏續有內外之親，奪其兵以與續，及當攻戰，則復令順將，順亦終無恨意。〔布疏順而親續，其後執順以收布者續也。將，即亮翻。〕布性決易，〔易，以豉翻。〕所為無常，順每諫曰：「將軍舉動，不肯詳思，忽有失得，動輒言誤，誤豈可數乎！」〔數，所角翻。〕布知其忠而不能從。\n\n 　　曹操遺議郎王誧〔誧，滂古翻，又匹布翻。〕以詔書拜孫策為騎都尉，襲爵烏程侯，〔策父堅，以討賊功封烏程侯。烏程縣，屬吳郡，今安吉州縣。考異曰：江表傳曰：「建安二年夏，王誧奉戊辰詔書賜策。」不知其何月也。〕領會稽太守，〔會，工外翻。〕使與呂布及吳郡太守陳瑀共討袁術。策欲得將軍號以自重，誧便承制假策明漢將軍。〔明漢將軍，亦權宜置此號，言明於逆順，知尊漢室也。下輔漢同。〕\n\n 　　策治嚴，【嚴：裝也。】行到錢唐。〔錢唐縣，前漢屬會稽郡，後漢省其地，當屬吳郡界。錢唐記曰：昔郡議曹華信議立此塘以防海，募有能致一斛土者，與錢一千，旬月之間，來者雲集。塘未成而不復取，於是載土石者，皆委之而去，塘以之成，故名錢塘。〕瑀陰圖襲策，潛結祖郎、嚴白虎等，使為內應。策覺之，遣其將呂範、徐逸攻瑀於海西；瑀敗，單騎奔袁紹。\n\n 　　初，陳王寵有勇，善弩射。〔寵，明帝子陳敬王羨之曾孫也。〕黃巾賊起，寵治兵自守，〔治，直之翻。〕國人畏之，不敢離叛。國相會稽駱俊素有威恩，是時王侯無復租祿，而數見虜奪，〔數，所角翻。〕或并日而食，轉死溝壑，而陳獨富強，鄰郡人多歸之，有眾十餘萬。及州郡兵起，寵率眾屯陽夏，〔賢曰：陽夏縣，屬淮陽國。夏，音工雅翻。〕自稱輔漢大將軍。袁術求糧於陳，駱俊拒絕之，術忿恚，〔恚，於避翻。〕遣客詐殺俊及寵，陳由是破敗。\n\n 　　秋，九月，司空曹操東征袁術。術聞操來，棄軍走，留其將橋蕤等於蘄陽以拒操；〔賢曰：蘄水出江夏蘄春縣北山。水經註云：即蘄山也，西南流逕蘄山，又南對蘄陽，注于大江，亦謂之蘄陽口。余據三國志，術時侵陳，操東征之，術留蕤等拒操，蕤等敗死，術乃走渡淮。則蓋戰於淮外也，安得至江夏之蘄陽哉！此蓋沛國之蘄縣，范史衍陽字，而通鑑因之耳。〕操擊破蕤等，皆斬之。〔考異曰：范書呂布傳云：「布破張勳於下邳，生擒橋蕤。」此又一橋蕤，將蕤被獲又還也﹖然魏志呂布傳無橋蕤事，當是范書誤。〕術走渡淮，時天旱歲荒，士民凍餒，術由是遂衰。\n\n 　　操辟陳國何夔為掾，〔掾，俞絹翻。〕問以袁術何如，對曰：「天之所助者順，人之所助者信。術無信順之實而望天人之助，其可得乎！」操曰：「為國失賢則亡，君不為術所用，亡，不亦宜乎！」操性嚴，掾屬公事往往加杖；夔常蓄毒藥，誓死無辱，是以終不見及。\n\n 　　沛國許褚，勇力絕人，聚少年及宗族數千家，堅壁以禦外寇，淮、汝、陳、梁間皆畏憚之，操徇淮、汝，褚以眾歸操，操曰：「此吾樊噲也！」即日拜都尉，引入宿衛，諸從褚俠客，皆以為虎士焉。〔俠，戶頰翻。〕\n\n 　　故太尉楊彪與袁術昏姻，〔據彪傳，彪子脩，袁術之甥。彪蓋娶於袁氏也。〕曹操惡之，〔惡，烏路翻。〕誣云欲圖廢立，奏收下獄，劾以大逆。〔下，遐稼翻。劾，戶概翻，又戶得翻。〕將作大匠孔融聞之，不及朝服，〔朝，直遙翻。〕往見操曰：「楊公四世清德，〔震、秉、賜、彪，四世以清白稱。〕海內所瞻。周書，父子兄弟，罪不相及，況以袁氏歸罪楊公乎！」操曰：「此國家之意。」〔國家，謂家也。〕融曰：「假使成王殺召公，周公可得言不知邪！」操使許令滿寵按彪獄，融與尚書令荀彧皆屬寵曰：「但當受辭，必加考掠。」〔屬，之欲翻。掠，音亮。〕寵一無所報，考訊如法。數日，求見操，言之曰：「楊彪考訊，無他辭語。此人有名海內，若罪不明白，必大失民望；竊為明公惜之。」〔為，于偽翻。〕操即日赦出彪。初，彧、融聞寵考掠彪，皆怒；及因此得出，乃更善寵。彪見漢室衰微，政在曹氏，遂稱腳攣，〔攣，閭緣翻，牽縮也。〕積十餘年不行，由是得免於禍。\n\n 　　馬日磾喪至京師，〔日磾死，見六十一卷興平元年。磾，丁奚翻。〕朝廷議欲加禮，孔融曰：「日磾以上公之尊，秉髦節之使，〔使，疏吏翻。〕而曲媚姦臣，為所牽率，王室大臣，豈得以見脅為辭！聖上哀矜舊臣，未忍追按，不宜加禮。」朝廷從之。金尚喪至京師，詔百官弔祭，拜其子瑋為郎中。\n\n 　　冬，十一月，曹操復攻張繡，〔復，扶又翻，又如字。〕拔湖陽，〔湖陽縣，屬南陽郡。〕禽劉表將鄧濟；又攻舞陰下之。\n\n 　　韓暹、楊奉在下邳，寇掠徐、揚間，軍飢餓，辭呂布，欲詣荊州；布不聽。奉知劉備與布有宿憾，私與備相聞，欲共擊布；備陽許之。奉引軍詣沛，備請奉入城，飲食未半，於座上縛奉，斬之。暹失奉，孤特，與十餘騎歸并州，為杼秋令張宣所殺。〔杼秋縣，前漢屬梁國，後漢屬沛國。師古曰：杼，音食汝翻。〕胡才、李樂留河東，才為怨家所殺，〔怨，於元翻。〕樂自病死。郭汜為其將伍習所殺。\n\n 　　潁川杜襲、趙儼、繁欽避亂荊州，〔繁，音婆。左傳：殷民七族，有繁氏。西漢有御史大夫繁延壽。〕劉表俱待以賓禮。欽數見奇於表，〔數，所角翻。見，賢遍翻；下見能同。〕襲喻之曰：「吾所以與子俱來者，徒欲全身以待時耳，豈謂劉牧當為撥亂之主而規長者委身哉！〔長，知兩翻。〕子若見能不已，非吾徒也，吾與子絕矣！」欽慨然曰：「請敬受命！」及曹操迎天子都許，儼謂欽曰：「曹鎮東必能匡濟華夏，〔夏，戶雅翻；下同。〕吾知歸矣！」遂還詣操，操以儼為朗陵長。〔朗陵縣，屬汝南郡。長，知兩翻。〕\n\n 　　陽安都尉江夏李通妻伯父犯法，〔操分汝南二縣置陽安都尉。〕儼收治，致之大辟。〔治，直之翻。辟，毗亦翻。〕時殺生之柄，決於牧守，〔守，式又翻。〕通妻子號泣以請其命。〔號，戶刀翻。〕通曰：「方與曹公戮力，義不以私廢公！」嘉儼執憲不阿，與為親交。\n\n 　　三年（戊寅、一九八）\n\n 　　春，正月，曹操還許。〔攻張繡而還也。〕三月，將復擊張繡。〔復，扶又翻。〕荀攸曰：「繡與劉表相恃為強；然繡以遊軍仰食於，〔仰，牛向翻。〕表不能供也，勢必乖離。不如緩軍以待之，可誘而致也；〔誘，音酉。〕若急之，其勢必相救。」操不從，圍繡於穰。\n\n 　　夏，四月，仗謁者僕射裴茂，〔姓譜：伯益之後，封属鄉，因以為氏，後徙封解吧，乃去「邑」從「衣」。〕詔關中諸將段煨等討李傕，夷其三族。〔董卓之黨，於是盡矣。煨，烏回翻。煨，古岳翻。〕以煨為安南將軍，封闅鄉侯。〔闃，音旻。〕\n\n 　　初，袁紹每得詔書，患其有不便於己者，欲移天子自近，使說曹操以許下埤洷，〔近，其靳翻。說，輸芮翻；下同。埤，皮弭翻，又讀與卑同。〕雒陽殘破，宜徙都鄄城以就全實；〔鄄，音絹。〕操拒之。田豐說紹曰：「徙都之計，既不克從，宜早圖許，奉迎天子，動託詔書，號令海內，此算之上者。不爾，終為人所禽，雖惟無益也。」紹不從。\n\n 　　會紹亡卒詣操，云田豐勸紹襲許，操解穰圍而還，〔還，從宣翻，又如字。〕張繡率眾追之。五月，劉表遣兵救繡，屯於安眾，守險以絕軍後。〔水經註：梅溪水出南陽宛縣北紫山，南逕杜衍縣東，土地墊下，湍溪是注，古人於安眾堨之，令遊水是瀦，謂之安眾港。郡國志，南陽郡有眾侯國。〕操與荀彧書曰：「吾到安眾，破繡必矣。」及到安眾，操軍前後受敵，操乃夜鑿險偽遁。表、繡悉軍來追，操縱奇兵步騎夾攻，大破之。他日，彧問操：「前策賊必破，何也﹖」操曰：「虜遏吾歸師，而與吾死地，〔兵法曰：歸師勿遏。又曰：置之死地而後生。〕吾是以知勝矣。」\n\n 　　繡之追操也，賈詡止之曰：「不可追也，追必敗。」繡不聽，進兵交戰，大敗而還。詡登城謂繡曰：「促更追之，更戰必勝。」繡謝曰：「不用公言，以至於此，今已敗，柰何復追﹖」〔復，扶又翻；下同。〕詡曰：「兵勢有變，促追之！」〔言兵勢無常，審知其變，則因敗而為勝。〕繡素信詡言，遂收散卒更追，合戰，果以勝還。〔此亦小勝耳。〕乃問詡曰：「繡以精兵追退軍而公曰必敗，以敗卒擊勝兵而公曰必克，悉如公言，何也﹖」詡曰：「此易知耳。〔易，以豉翻。〕將軍雖善用兵，非曹公敵也。曹公軍新退，必自斷後，〔斷，丁管翻；下同。〕故知必敗。曹公攻將軍，既無失策，力未盡而一朝引退，必國內有故也。〔有故，謂有變也。〕已破將軍，必輕軍速進，留諸將斷後，諸將雖勇，非將軍敵，故雖用敗兵而戰必勝也。」繡乃服。\n\n 　　呂布復與袁術通，遣其中郎將高順及北地太守鴈門張遼攻劉備；〔布以遼遙領北地太守耳。〕曹操遣將軍夏侯惇救之，為順等所敗。〔敗，補邁翻。〕秋，九月，順等破沛城，虜備妻子，備單身走。\n\n 　　曹操欲自擊布，諸將皆曰：「劉表、張繡在後，而遠襲呂布，其危必也。」荀攸曰：「表、繡新破，勢不敢動。布驍猛，又恃袁術，若從橫淮、泗間，〔驍，堅堯翻。從，子容翻。〕豪傑必應之。今乘其初叛，眾必未一，往可破也。」操曰：「善！」比行，泰山屯帥臧霸、孫觀、吳敦、尹禮、昌豨等皆附於布。〔比，未寐翻。帥，所類翻。豨，許豈翻，又音希。史言攸料敵之審。姓譜：昌姓，昌意之後。〕操與劉備遇於梁，進至彭城。陳宮謂布：「宜逆擊之，以逸待勞，無不克也。」布曰：「不如待其來，蹙著泗水中。」〔著，直略翻。〕冬，十月，操屠彭城。廣陵太守陳登率郡兵為操先驅，進至下邳。布自將屢與操戰，皆大敗，〔將，即亮翻。〕還保城，不敢出。\n\n 　　操遺布書，為陳禍福；〔遺，于季翻。為，于偽翻。〕布懼，欲降。〔降，戶江翻。〕陳宮曰：「曹操遠來，勢不能久。將軍若以步騎出屯於外，宮將餘眾閉守內，若向將軍，宮引兵而攻其背；若但攻城，則將軍救於外。不過旬月，操軍食盡，擊之，可破也。」布然之， 欲使宮與高順守城，自將騎斷操糧道。〔斷，丁管翻。〕布妻謂布曰：「宮、順素不和，將軍一出，宮、順必不同心共城守也，如有蹉跌，〔蹉，昌何翻。跌，徒結 翻。〕將軍當於何自立乎！且曹氏待公臺如赤子，猶舍而歸我。〔陳宮字公臺；歸布事，見上卷興平元年。舍，讀曰捨。〕今將軍厚公臺不過曹氏，而欲委全城，捐 妻子，孤軍遠出，若一日有變，妾豈得復為將軍妻哉！」〔復，扶又翻；下同。〕布乃止；潛遣其官屬許汜、王楷求救於袁術。〔汜，音祀。〕術曰：「布不與我女，理自當敗，何為復來﹖」汜、楷曰：「明上今不救布，為自敗耳；布破，明上亦破也。」〔術時僭號，故稱之為明上。〕術乃嚴兵為布作聲援。布恐術為女不至，故不遣救兵，以鼦纏女身縛著馬上，夜自送女出，與操守兵相觸，格射不得過，復還城。〔為，于偽翻。著，直略翻。射，而亦翻。〕\n\n 　　河內太守張楊素與布善，欲救之，不能，乃出兵東市，〔野王縣東市也。〕遙為之勢。十一月楊將楊醜殺楊以應操，別將眭固復殺醜，〔眭，息隨翻。〕將其眾北合袁紹。楊性仁和，無威刑，下人謀反發見，對之涕泣，輒原不問，故及於難。〔難，乃旦翻。〕\n\n 　　操掘塹圍下邳，積久，士卒疲敝，欲還。荀攸、郭嘉曰：「呂布勇而無謀，今屢戰皆北，銳氣衰矣。三軍以將為主，〔將，即亮翻。〕主衰則軍無奮意。陳宮有智而遲，今及布氣之未復，宮謀之未定，急攻之，布可拔也。」乃引沂、泗灌城，〔泗水東南流，過下邳縣西，沂水南流，亦至下邳縣西，而南入于泗，故併引二水以灌城。水經註：沂水於下邳縣北，西流分為二水：一水於城北西南入泗，一水逕城東屈從縣南，亦注泗，謂之小沂水，水上有橋，張良遇黃石公處也。操於此處引沂、泗灌城。〕月餘，布益困迫，〔考異曰：范書布傳云「灌其城三月」，魏志傳亦曰「圍之三月」。按操以十月至下邳，及殺布，共在一季，不可言三月。今從魏志武紀。〕臨城謂操軍士曰：「卿曹無相困我，我當自首於明公。」〔首，式救翻。〕陳宮曰：「逆賊曹操，何等明公！今日降之，〔降，戶江翻；下同。〕若卵投石，豈可得全也！」\n\n 　　布將侯成亡其名馬，已而復得之，諸將合禮以賀成，成分酒肉先入獻布。布怒曰：「布禁酒而卿等醞釀，為欲因酒共謀布邪！」成忿懼，十二月，癸酉，成與諸將宋憲、魏續等共執陳宮、高順，率其眾降。布與麾下登白門樓。〔水經註：下邳城南門名白門。宋武北征記曰：下邳城有三重，大城周四里，呂布所守也。魏武禽布於白門，大城之門也。宋白曰：下邳中城，南臨白樓門。〕兵圍之急，布令左右取其首詣操，左右不忍，乃不降。\n\n 　　布見操曰：「今日已往，天下定矣。」操曰：「何以言之﹖」布曰：「明公之所患不過於布，今已服矣。若令布將騎，明公將步，天下不足定也。」〔將，即亮翻。騎，奇寄翻。〕顧謂劉備曰：「玄德，卿為坐上客，〔坐，徂臥翻。〕我為降虜，繩縛我急，獨不可一言邪﹖」操笑曰：「縛虎不得不急。」乃命緩布縛，劉備曰：「不可。〔考異曰：獻帝春秋曰：「太祖意欲活布，命使寬縛，主簿王必趨進曰：『布，勍虜也，其眾近在外，不可寬也。』太祖曰：『本欲相緩，主簿復不聽，如之何﹖』今從范書、陳志。〕明公不見呂布事丁建陽、董太師乎！」〔丁原，字建陽，董卓，官至太師，布皆殺之，事見五十九卷靈帝中平六年及六十卷初平三年。〕操頷之。〔頷之者，微動頤頷以應之。〕布見備曰：「大耳兒，最叵信！」〔備顧自見其耳，故云然。叵，普火翻，不可也。洪邁曰：叵為不可，此以切腳稱也。〕\n\n 　　操謂陳宮曰：「公臺平生自謂智有餘，今竟何如！」宮指布曰：「是子不用宮言，以至於此。若其見從，亦未必為禽也。操曰：「柰卿老母何﹖」宮曰：「宮聞以孝治天下者不害人之親，〔治，直之翻。〕老母存否，在明公，不在宮也。」操曰：「柰卿妻子何﹖」宮曰：「宮聞施仁政於天下者不絕人之祀，妻子存否，在明公，不在宮也。」操未復言。宮請就刑，遂出，不顧，操為之泣涕，〔復，扶又翻。為，于偽翻。〕并布、順皆縊殺之，傳首許市。操召陳宮之母，養之終其身，嫁宮女，撫視其家，皆厚於初。〔操厚陳宮之家而不肯存孔融之嗣，必陳宮之妻子，可保其無能為也。〕\n\n 　　前尚書令陳紀、紀子群在布軍中，操皆禮用之。張遼將其眾降，拜中郎將。臧霸自亡匿，操募索得之，〔索，山客翻。〕使霸招吳敦、尹禮、孫觀等，皆詣操降。操乃分琅邪、東海為城陽、利城、昌慮郡，〔城陽，西漢王國，光武省，併入琅邪。利城、昌慮二縣，皆屬東海。此蓋因諸屯帥所居，而分為郡也。慮，師古意廬。〕悉以霸等為守相。\n\n 　　初，操在兗州，以徐翕、毛暉為將。及兗州亂，翕、暉皆叛。兗州既定，翕、暉亡命投霸。操語劉備，〔語，牛倨翻。〕令霸送二首，霸謂備曰：「霸所以能自立者，以不為此也。霸受主公生全之恩，不敢違命；然王霸之君，可以義告，願將軍為之辭。」備以霸言白操，操歎息謂霸曰：「此古人之事，而君能行之，孤之願也。」皆以翕、暉為郡守。〔守，式又翻。〕陳登以功加伏波將軍。\n\n 　　劉表與袁紹深相結約。治中鄧羲諫表，表曰：「內不失貢職，外不背盟主，〔背，蒲妹翻。〕此天下之達義也。治中獨何怪乎﹖」羲乃辭疾而退。\n\n 　　長沙太守張羨，性屈強，〔屈，渠勿翻。強，巨兩翻。屈強，梗戾不順從貌。〕表不禮焉。郡人桓階說羨舉長沙、零陵、桂陽三郡以拒表，遣使附於曹操，羨從之。〔說，輸芮翻。考異曰：魏志桓階傳，袁、曹相拒官渡而階說羨。按范書劉表傳，建安三年，羨拒表，在官渡前也。〕\n\n 　　孫策遣其正議校尉張紘獻方物，〔正議校尉，亦孫策私所署置。〕曹操欲撫納之，表策為討 逆將軍，〔討逆將軍，亦創置也。〕封吳侯；〔由烏程徙封吳，進其封也。考異曰：江表傳曰：「倍於元年所獻。其年，制書拜討逆，封吳侯。」按策貢獻在二年， 非元年也。又陳志紘傳曰：「建安四年，遣紘奉章詣許。」按吳書紘述策材略、忠款，曹公乃優文褒崇，改號加封。然則紘來在策封吳侯前，本傳誤也。〕以弟女配策弟匡，又為子彰取孫賁女；〔為，于偽翻。取，讀日娶。〕禮辟策弟權、翊；〔操禮辟權、翊，欲其至以為質耳。〕以張紘為侍御史。\n\n 　　袁術以周瑜為居巢長，以臨淮魯肅為東城長。〔居巢縣，屬廬江郡。東城縣，前漢屬九江郡，後漢省，當是術復置也。長，知兩翻。〕瑜、肅知術終無所成，皆棄官渡江從孫策，策以瑜為建威中郎將。肅因家於曲阿。\n\n 　　刘表与袁绍深相结约。治中邓羲谏表，表曰：\"内不失贡职，外不背盟主，〔备，蒲妹翻。〕此天下之达义也。治中独何怪乎？\"羲乃辞疾而退。\n\n 　　长沙太守张羡，性屈强，〔屈，渠勿翻。强，巨雨翻。屈强，梗戾不顺从貌。〕表不礼焉。郡人桓阶说羡举长沙、零陵、桂阳三郡以拒表，遣使附于曹操，羡从之。〔说，输芮翻。考异曰：魏志桓阶传，袁、曹相拒官渡而阶说羡。按汉书刘表传，建安三年，羡拒表，在官渡前也。〕\n\n 　　孙策遣其正议校尉张纮献方物，〔正议校尉，亦孙策私所署置。〕曹操欲抚纳之，表策为讨逆将军，〔讨逆将军，亦创置也。〕封吴侯；〔由乌程徙封吴，进其封也。考异曰：江表传曰：\"倍于元年所献。其年，制书拜讨逆，封吴侯。\"按策贡献在二年，非元年也。又陈志弘传曰：\"建安四年，遣纮诣许。\"，按吴书纮述策材略，忠款，曹公乃优文褒崇，改号加封，然则纮来在策封吴侯前，本传误也。〕以弟女配策弟匡，又为子彰取孙贲女；〔为，于伪翻，取，读曰娶。〕礼辟策弟权、翊；〔曹礼聘权、翊，欲其至以为质耳。〕以张纮为侍御史。\n\n 　　袁术以周瑜为居巢长，以临淮鲁肃为东城长。〔居巢县，属庐江郡。东城县，前汉属九江郡，后汉省，当是术后置也。长，知两翻。〕属瑜、肃知术终无所成，皆弃官渡江从孙策。策以瑜为建威中郎将。肃因家于曲阿。\n\n 　　曹操表征王朗，策遣朗还。操以朗为谏议大夫，参司空军事。〔参军事仿于魏、晋之间，位望颇重。孙楚言于石苞曰：\"天子命我参卿军事\"是也。自是以后，位望轻矣。〕\n\n 　　袁术遣间使〔间，古笕翻。使，书吏翻。〕赍印绶与丹杨宗帅祖郎等，〔帅，所类翻。〕使激动山越，共图孙策。刘繇之奔豫章也，太史慈遁于芜湖山中，自称丹杨太守。策已定宣城以东，惟泾以西六县未服，慈因进住泾县，大为山越所附。〔蕉湖，泾县皆属丹阳郡。宣城县前汉亦属丹阳，后汉省。晋太康元年，分丹阳立宣城郡，复置县属焉。山越，越民依阻山险而居者。〕于是策自将讨祖郎于陵阳，禽之。〔陵阳县，属丹阳郡。陵阳子明得仙於此，县山因名。〕策谓郎曰：\"尔昔袭孤，〔事见上卷兴平元年。〕斫孤马鞍，今创军立事，除弃宿恨，惟取能用，与天下通耳，非但汝，汝勿恐怖。\"〔怖，普布翻。〕郎叩头谢罪，即破械，署门下贼曹。又讨太史慈于勇里，〔勇里，在泾县。〕禽之，解缚，捉其手〔捉，执也。〕曰：\"宁识神亭时邪？若卿尔时得我云何？\"〔神亭事见上卷兴平二年。〕慈曰：\"未可量也。\"策大笑曰：\"今日之事，当与卿共之。闻卿有烈义，天下智士也，〔慈，东莱人，少为郡奏曹史。时郡与州有隙，交章以闻，而州章先到雒，慈取章坏之，由是知名。后赴孔融之急，诣刘备求救，此策所谓烈义也。〕但所托未得其人耳。〔谓刘繇也。〕孤是卿知己，勿忧不如意也。\"即署门下督。军还，祖郎、太史慈俱在前导，军人以为荣。\n\n 　　会刘繇卒于豫章，士众万馀人，欲奉豫章太守华歆为主。歆以为因时擅命，非人臣所宜，众守之连月，卒谢遣之。〔卒，子恤翻。华，户外翻。〕其众未有所附，策命太史慈往抚安之，谓慈曰：\"刘牧往责吾为袁氏攻庐江，〔刘繇奉王命牧扬州，故以称之。攻庐江事见上卷兴平元年。为，于伪翻。〕吾先君兵数千人，尽在公路许，吾志在立事，安得不屈意于公路以求之乎？其后不遵臣节，谏之不从。〔事见建安元年。〕丈夫义交，苟有大故，不得不离。吾交求公路及绝之本末如此，恨不及其生时与共论辩也。今儿子在豫章，卿往视之。并宣孤意于其部曲。部曲乐来者与俱来，不乐来者且安慰之。〔乐，音洛。〕并观华子鱼所以牧御方规何如。〔华歆，字子鱼。〕卿须几兵，多少随意。\"慈曰：\"慈有不赦之罪，将军量同桓、文，当尽死以报德。今并息兵，兵不宜多，将数十人足矣。\"左右皆曰：\"慈必北去不还。\"策曰：\"子义舍我，当复从谁！\"〔复，扶又翻。〕饯送昌门，〔孙权注记曰：吴西郭门曰阊门，夫差作，以天门通阊阖，故名之。后春申君改曰昌门。〕把腕别曰：〔腕，乌贯翻。〕\"何时能还？\"答曰：\"不过六十日。\"慈行，议者犹纷纭言遣之非计。策曰：\"诸君勿复言，孤断之详矣。〔断，丁乱翻。〕太史子义虽气勇有胆烈，然非纵横之人，〔纵，子容翻。〕其必秉道义，重然诺，〔然，是也，决辞也。诺，应也，许辞也。重，不轻也。〕一以意许知己，死亡不相负，诸君勿忧也。\"慈果如期而反，谓策曰：\"华子鱼，良德也，然无他方规，自守而已。又，丹杨僮芝，〔僮，姓也。风俗通：汉有交趾刺史僮尹。〕自擅庐陵，番阳民帅别立宗部，言‘我已别立郡海昏上缭，不受发召’，〔番阳县，属豫章郡。宗部，即所谓江南宗贼也。帅，所类翻。海昏县属豫章郡。时郡民数千家，自相结聚，作宗伍，壁於上缭。水经注：僚水导源建昌县，汉元帝永光二年，分海昏立。僚水又东经新兴县，汉中平中立。僚水又经海昏县，谓上僚水。缭，读曰僚。〕子鱼但睹视之而已。\"策拊掌大笑，遂有兼并之志。\n \n 　　袁绍连年攻公孙瓚，不能克，以书谕之，欲相与释憾连和；瓚不答，而增修守备，谓长史太原关靖曰：\"当今四方虎争，无有能坐吾城下相守经年者明矣，袁本初其若我何！\"绍于是大兴兵以攻瓚。先是瓚别将有为敌所围者，瓚不救，〔先，悉荐翻。〕曰：\"救一人，使后将恃救，不肯力战。\"及绍来攻，瓚南界别营，自度守则不能自固，〔度，徒洛翻。〕又知必不见救，或降或溃。绍军径至其门，〔易京之门也。〕瓚遣子续请救于黑山诸帅，〔黑山诸帅，张燕等也。帅，所类翻。〕而欲自将突骑出傍西山，〔自易京西抵故安阎乡以西，诸山连接中山之界，山谷深广，皆黑山诸贼所依阻。傍，步浪翻。〕拥黑山之众侵掠冀州，横断绍后。〔断，丁管翻。〕关靖谏曰：\"今将军将士莫不怀瓦解之心，所以犹能相守者，顾恋其居处老小，〔处，昌吕翻。〕而恃将军为主故耳。坚守旷日，或可使绍自退。若舍之而出，〔舍，读曰舍。〕后无镇重，易京之危，可立待也。\"瓚乃止。绍渐相攻逼，瓚众日蹙。〔蹙，子六翻。〕\n",
    "资治通鉴第六十三卷-汉纪五十五": "　　漢紀五十五〔起屠維單閼（己卯），盡上章執徐（庚辰），〕凡二年。\n\n 　　孝獻皇帝戊\n\n 　　建安四年（己卯、一九九）\n\n 　　春，【章：甲十一行本「春」下有「三月」二字；乙十一行本同；張校同。】黑山賊帥張燕與公孫續率兵十三萬，三道救之。〔帥，所類翻。〕未至，瓚密使行人齎書告續，使引五千鐵騎於北隰之中，〔賢曰：下溼曰隰。孔穎達曰：下溼，謂土地窊下，常沮洳，名為隰也。〕起火為應，瓚欲自內出戰。紹候得其書，如期舉火。瓚以為救至，遂出戰。紹設伏擊之，瓚大敗，復還自守。〔復，扶又翻。〕紹為地道，穿其樓下，施木柱之，度足達半，便燒之，樓輒傾倒，稍至京中。〔柱，拄也。易之中京，瓚所居也。度，徒洛翻。〕瓚自計必無全，乃悉縊其姊妹、妻子，然後引火自焚。紹趣兵登臺，斬之。〔縊，於賜翻，又於計翻。趣，讀曰促。〕田楷戰死。關靖歎曰：「前若不止將軍自行，未必不濟。吾聞君子陷人危，必同其難，〔難，乃旦翻。〕豈可以獨生乎！」策馬走紹軍而死。〔公孫瓚之計與陳宮之計，一也。陳宮之計，呂布不能用；公孫瓚之計，關靖止之：是知不惟決計之難，贊決者亦難也。〕續為屠各所殺。〔屠各，胡也。屠，直於翻。〕\n\n 　　漁陽田豫說太守鮮于輔曰：〔輔既斬鄒丹，遂領漁陽太守。說，輸芮翻。守，式又翻。〕「曹氏奉天子以令諸侯，終能定天下，宜早從之。」輔乃率其眾以奉王命。詔以輔為建忠將軍，都督幽州六郡。\n\n 　　初，烏桓王丘力居死，子樓班年少，從子蹋頓有武略，代立，〔少，詩照翻。從，才用翻；下同。賢曰：蹋，音大蠟翻。楊正衡晉書音義：蹋，徒合翻。〕總攝上谷大人難樓、遼東大人蘇僕延、右北平大人烏延等。袁紹政公孫瓚，蹋頓以烏桓助之。瓚滅，紹承制皆賜蹋頓、難樓、蘇僕延、烏延等單于印綬；又以閻柔得烏桓心，因加寵慰以安北邊。其後難樓、蘇僕延奉樓班為單于，以蹋頓為王，然蹋頓猶秉計策。\n\n 　　眭固屯射犬，〔郡國志：河內野王縣有射犬聚。唐懷州河內縣有漢射犬故城。眭，息隨翻。〕夏，四月，曹操進軍臨河，使將軍史渙、曹仁渡河擊之。仁，操從弟也。固自將兵北詣袁紹求救，與渙、仁遇於犬城，渙、仁擊斬之。操遂濟河，圍射犬；射犬降，〔降，戶江翻。〕操還軍敖倉。\n\n 　　初，操在兗州舉魏种孝廉。〔种，音沖。〕兗州叛，〔張邈舉兗州附呂布事見六十一卷興平元年。〕操曰：「唯魏种且不棄孤。」及聞种走，操怒曰：「种不南走越、北走胡，不置汝也！」既下射犬，生禽种，操曰：「唯其才也！」釋其縛而用之，以為河內太守，屬以河北事。〔屬，之欲翻。〕\n\n 　　以衛將軍董承為車騎將軍。\n\n 　　袁術既稱帝，淫侈滋甚，媵御數百，〔媵，以證翻。〕無不兼羅紈，厭粱肉，自下飢困，莫之收恤。既而資實空盡，不能自立，乃燒宮室，奔其部曲陳簡、雷薄於灊山，〔灊縣，屬廬江郡，有天柱山。賢曰：灊縣之山也。灊，今壽州霍山縣也。灊，音潛。〕復為簡等所拒，遂大窮，士卒散走，憂懣不知所為。〔復，扶又翻。懣，音悶。〕乃遣使歸帝號於從兄紹〔紹與術同祖袁湯，以親則從，以年則兄也。〕曰：「祿去漢室久矣，袁氏受命當王，符瑞炳然。今君擁有四州，〔賢曰：青冀、幽、并。〕人戶百萬，謹歸大命，君其興之！」袁譚自青州迎術，欲從下邳北過。曹操遣劉備及將軍清河朱靈邀之， 術不得過，復走壽春。六月，至江亭，坐簀床而歎曰：「袁術乃至是乎！」〔賢曰：簀，笫也；謂無茵席也。〕因憤慨結病，歐血死。術從弟胤畏曹操，不敢居壽 春，率其部曲奉術柩及妻子奔廬江太守劉勳於皖城。〔皖縣，屬廬江郡，今舒州也。師古曰：皖，胡管翻；杜佑曰：音患。考異曰：吳志孫策傳曰：「術死、長史楊 弘、大將張勳等將其眾，欲就策，廬江太守劉勳邀擊，悉虜之，收其珍寶以歸。」與諸書不同。今從范書、陳志術傳及江表傳。〕故廣陵太守徐璆得傳國璽，獻之。〔璆，渠尤翻。傳國璽，術拘孫堅妻所奪者。璽，斯氏翻。〕\n\n 　　袁紹既克公孫瓚，心益驕，貢御稀簡。主簿耿包密白紹，宜應天人，稱尊號。紹以包白事示軍府。〔白事，所白之事也。〕僚屬皆言包妖妄，宜誅，〔妖，於驕翻。〕紹不得已，殺包以自解。\n\n 　　紹簡精兵十萬、騎萬匹，欲以攻許。沮授諫曰：「近討公孫瓚，師出歷年，百姓疲敝，倉庫無積，未可動也。宜務農息民，先遣使獻捷天子；若不得通，乃表曹操隔我王路，〔沮，子余翻。王路，謂尊王之路也。〕然後進屯黎陽，漸營河南，益作舟船，繕修器械，分遣精騎抄其邊鄙，飲彼不得安，我取其逸，如此，可坐定也。」〔使紹能用授言，曹其殆乎！抄，楚交翻。〕郭圖、審配曰：「以明公之神武，引河朔之強眾，以伐曹操，易如覆手，〔易，以豉翻。〕何必乃爾！」授曰：「夫救亂誅暴，謂之義兵；恃眾憑強，謂之驕兵；義者無敵，驕者先滅。〔前漢魏相上書曰：兵義者王，兵驕者滅。〕曹操奉天子以令天下，今舉師南向，於義則違。且廟勝之策，不在強弱。曹操法令既行，士卒精練，非公孫瓚坐而受攻者也。今棄萬安之術而興無名之帥，〔前漢董公曰：兵出無名，事故不成。〕竊為公懼之！」〔為，于偽翻；下為之同。〕圖、配曰：「武王伐紂，不為不義；況兵加曹操而云無名，且以公今日之強，將士思奮，不及時以定大業，所謂『天與不取，反受其咎』，〔使記范蠡之言。〕此越之所以霸，吳之所以滅也。監軍之計在於持牢，〔紹使授監護諸將，故稱為監軍。持牢，猶今南人言把穩也。監，古銜翻。〕而非見時知幾之變也。」〔幾，居衣翻。〕紹納圖言。圖等因是譖授曰：「授監統內外，〔監，古銜翻。〕威震三軍，若其寖盛，何以制之！夫臣與主同者亡，此黃石之所忌也。〔臣與主同，言作威作福與主無別也。黃石，即張良於下邳圮上所得之書也。〕且御眾於外，不宜知內。」紹乃分授所統為都督，使授及郭圖、淳于瓊各典一軍。騎都尉清河崔琰諫曰：「天子在許，民望助順，不可攻也！」紹不從。\n\n 　　許下諸將聞紹將攻許，皆懼，曹操曰：「吾知紹之為人，志大而智小，色厲而膽薄，忌克而少威，〔少，詩沼翻；下以少同。〕兵多而分畫不明，將驕而政令不壹，〔將，即亮翻。〕土地雖廣糧食雖豐，適足以為吾奉也。」孔融謂荀彧曰：「紹地廣兵強，田豐、許攸智士也為之謀，審配、逢紀忠臣也，〔皮，翻。〕任其事，〔任，音壬。〕顏良、文醜勇將也統其兵，殆難克乎！」彧曰：「紹兵雖多而法不整，田豐剛而犯上，許攸貪而不治，審配專而無謀，逢紀果而自用，此數人者，勢不相容，必生內變。顏良、文醜，一夫之勇耳，可一戰而禽也。」\n\n 　　秋，八月，操進軍黎陽，使臧霸等將精兵入青州以扞東方，〔臧霸起於泰山，稱雄於東方者也，故使之為扞；袁氏雖欲自平原而東，無能為矣。〕留于禁屯河上。九月，操還許，分兵守官渡。〔賢曰：裴松之北征記曰：中牟臺，下臨汴水，是為官渡，袁紹、曹操壘尚存焉。在今鄭州中牟縣北。據水經註，汴水即莨蕩渠也。杜佑曰：鄭州中牟縣北十二里，有中牟臺，是為官渡城，袁、曹相持之持。〕\n\n 　　袁紹遣人招張繡，并與賈詡書結好。繡欲許之，詡於繡坐上〔好，呼到翻。坐，徂臥翻。〕顯謂紹使曰：「歸謝袁本初，兄弟不能相容，〔謂與袁術有隙，各結黨與以相圖也。顯者，明言之於稠人中也。〕而能容天下國士乎！」繡驚懼曰：「何至於此！」竊謂詡曰：「若此，當何歸﹖」詡曰：「不如從曹公。」繡曰：「袁強曹弱，又先與曹為讎，〔謂淯水之戰，殺其子也。〕從之如何﹖」詡曰：「此乃所以宜從也。夫曹公奉天子以令天下，其宜從一也；紹強盛，我以少眾從之，〔少，詩沼翻；下同。〕必不以我為重，曹公眾弱，其得我必喜，其宜從二也；夫有霸王之志者，固將釋私怨以明德於四海，其宜從三也。願將軍無疑！」冬，十一月，繡率眾降曹操，〔降，戶江翻。〕操執繡手，與歡宴，為子均取繡女，〔為，于偽翻。取，讀曰娶。〕拜揚武將軍；表詡為執金吾，封都亭侯。〔凡郡、國、縣、道治所，皆有都亭。〕\n\n 　　關中諸將以袁、曹方爭，皆中立顧望。涼州牧韋端使從事天水楊阜詣許，阜還，關右諸將問：「袁、曹勝敗孰在﹖」阜曰：「袁公寬而不斷，好謀而少決；不斷則無威，〔斷，丁亂翻；下同。〕少決則後事，今雖強，終不能成大業。曹公有雄才遠略，決機無疑，法一而兵精，能用度外之人，所任各盡其力，必能濟大事者也。」\n\n 　　曹操使治書侍御史河東衛覬鎮撫關中，〔治，直之翻。覬，音冀。〕時四方大有還民，關中諸將多引為部曲。覬書與荀彧曰：「關中膏腴之地，頃遭荒亂，人民流入荊州者十萬餘家，聞本土安寧，皆企望思歸；〔企，去智翻，舉踵也。〕而歸者無以自業，諸將各競招懷以為部曲，郡縣貧弱，不能與爭，兵家遂強，一旦變動，必有後憂夫鹽，國之大寶也，亂來放散宜如舊置使者監賣，〔監，古銜翻；下同。〕以其直益市犁牛，若有歸民，以供給之，勤耕積粟以豐殖關中，遠民聞之，必日夜競還。又使司隸校尉留治關中以為之主，〔治，直之翻。〕則諸將日削，官民日盛，此強本弱敵之利也。」彧以白操，操從之。始遣謁者僕射監鹽官，〔河東安吧鹽池，舊有鹽官。鹽之為利厚矣，齊用管子鬻筴而霸；晉之定都，諸大夫必欲其近鹽；至漢武之世，斡之以佐軍興；及唐安、史之亂，第五琦榷鹽以贍國用；自此遂為經賦，其利居天下歲入之半，監，工銜翻。〕司隸校尉治弘農。〔時以鍾繇為司隸校尉。據魏略及三國志，繇實治洛陽，蓋暫治弘農，以招撫關中也。〕關中由是服從。\n\n 　　袁紹使人求助於劉表，表許之而竟不至，亦不援曹操。從事中郎南陽韓嵩、〔漢制，惟司隸校尉有從事中郎，至漢末，則州牧亦有從事中郎矣。〕別駕零陵劉先說表曰：〔說，輸芮翻。〕「今兩雄相持，天下之重在於將軍。若欲有為，起乘其敝可也；如其不然，固將擇所宜從。豈可擁甲十萬，坐觀成敗，求援而不能助，見賢而不肯歸！此兩怨必集於將軍，恐不得中立矣。曹操善用兵，賢俊多歸之，其勢必舉袁紹，然後移兵以向江、漢，恐將軍不能禦也。今之勝計，〔勝計，謂諸計之中，此計為勝也。〕莫若舉荊州以附曹操，操必重德將軍；長享福祚，垂之後嗣，此萬全之策也。」蒯越亦勸之，〔蒯，苦怪翻。〕表狐疑不斷，乃遣嵩詣許曰：「今天下未知所定，而曹操擁天子都許，君為我觀其釁。」〔為，于偽翻；下同。〕嵩曰：「聖達節；次守節。〔左傳，曹公子欣時之言。〕嵩，守節者也。夫君臣名定，以死守之；今策名委質，〔質，如字。〕唯將軍所命，雖赴湯蹈火，死苶辭也。以嵩觀之，曹公必得志於天下。將軍能上順天子，下歸曹公，使嵩可也；如其猶豫，嵩至京師，天子假嵩一職，不獲辭命，則成天子之臣，將軍之故吏耳。在君為君，則嵩守天子之命，義不得復為將軍死也。惟加重思，〔為，于偽翻。重，除用翻。重思，猶言三思也。〕無為負嵩！」表以為憚使，強之。〔以其憚於使許，強之使行。使，疏吏翻。〕至許，詔拜嵩侍中、零陵太守。及還，盛稱朝廷、曹公之德，勸表遣子入侍。表大怒，以為懷貳，大會寮屬，陳兵，持節，將斬之，〔持節，以示將斬，猶不敢專殺，存漢制也。〕數曰：「韓嵩敢懷貳邪！」眾皆恐，欲令嵩謝。嵩不為動容，〔數，所具翻。為，于偽翻。〕徐謂表曰：「將軍負嵩，嵩不負將軍！」且陳前言。表妻蔡氏諫曰：「韓嵩，楚國之望也；且其言宜，誅之無辭。」表猶怒，考殺從行者，〔從，才用翻；下同。〕知無他意，乃弗誅而囚之。\n\n 　　揚州賊帥鄭寶欲略居民以赴江表，〔帥，所類翻；下同。〕以淮南劉曄，高族名人，〔曄出於漢之宗室，與蔣濟、胡質俱為揚州名士。〕欲劫之使唱此謀，曄患之。會曹操遣使詣州，有所案問，曄要與歸家。〔要，讀曰邀。〕寶來候使者，曄留與宴飲，手刃殺之，斬其首以令寶軍曰：「曹公有令，敢有動者，與寶同罪！」其眾數千人皆讋服，〔讋，即涉翻，失氣也。〕推曄為主。曄以其眾與廬江太守劉勳，勳怪其故，曄曰：「寶無法制，其眾素以鈔略為利；僕宿無資，〔謂先無名位為之資也。鈔，楚交翻。〕而整齊之，必懷怨難久，故以相與耳！」〔天下殽亂之時，設有不幸為眾推，當以劉曄為法。〕勳以袁術部曲眾多，不能贍，遣從弟偕求米於上繚諸宗帥，不能漢數，〔不滿其所求之數也。繚，讀曰僚。〕偕召勳使襲之。\n\n 　　孫策惡勳兵強，偽卑辭以事勳曰：「上繚宗民數欺鄙郡，〔惡，烏路翻。數，所角翻。〕欲擊之，路不便。上繚甚富實，願君伐之，請出兵以為外援。」且以珠寶、葛越賂勳。〔文選註曰：葛越，草布也。今葛布謂之葛越，白布謂之白越。〕勳大喜，外內盡賀，劉曄獨否，勳問其故，對曰：「上繚雖小，城堅池深，攻難守易，〔易，以豉翻。〕不可旬日而舉也。兵疲於外而國內虛，策乘虛襲我，則後不能獨守。是將軍進屈於敵，退無所歸，若軍必出，禍今至矣。」勳不聽，遂伐上繚；至海昏宗帥知之，皆空壁逃遷，勳了無所得。時策引兵西擊黃祖，行及石城，〔海昏縣，屬豫章郡，當豫章大江之口，有地名慨口。永元中，分海昏置建昌縣。上繚，在建昌界。石城縣，屬丹楊郡。賢曰：在今蘇州西南。余據水經：石城縣在牛渚東。酈道元註又云：牛渚在石城東減五百里。未知孰是。又據五代志，宣城秋浦縣，舊曰石城。宋白曰：池州貴池、石埭二縣，皆漢石城縣之地。〕聞勳在海昏，策乃分遣從兄賁、輔將八千人屯彭澤，〔宋白曰：彭澤縣，取彭蠡澤為名，漢屬豫章郡，今江州彭澤縣、南康軍都昌縣皆漢彭澤縣地。〕自與領江夏太守周瑜將二萬人襲皖城，克之，〔夏，戶雅翻。皖，戶版翻。〕得術、勳妻子及部曲三萬餘人；表汝南李術為廬江太守，給兵三千人以守皖城，〔為本術不附孫氏張本。〕皆徙所得民東詣吳。勳還至彭澤，孫賁、孫輔邀擊，跛之。勳走保流沂，〔流沂，地名，近西塞。西塞山，在今壽昌軍東北三十里。〕求救於黃祖，祖遣其子射率船軍五千人助勳。〔船軍，即舟師也。〕策復就攻勳，〔復，扶又翻；下同。〕大破之。勳北歸曹操，射亦遁走。\n\n 　　策收得勳兵二千餘人，船千艘，遂進擊黃祖。十二月，辛亥，策軍至沙羡，〔沙羡縣，屬江夏郡。晉灼曰：羡，音夷。水經註：蒲圻，江中有沙陽洲，沙陽縣治。縣本江夏之沙羡，晉太康中，改曰沙陽縣。〕劉表遣從子虎及南陽韓晞，將長矛五千來救祖。〔從，才用翻。將，即亮翻。〕甲寅，策與戰，大破之，斬晞。祖脫身走，獲其妻子及船六千艘，〔艘，蘇刀翻。〕士卒殺溺死者數萬人。\n\n 　　策盛兵將徇豫章，屯于椒丘，〔椒丘，去豫章南昌縣數十里。〕謂功曹虞翻曰：「華子魚自有名字，〔華歆，字子魚。自有名字，言其名聞當時也。〕然非吾敵 也。若不開門讓城，金鼓一震，不得無所傷害。卿便在前，具宣孤意。」翻乃往見華歆曰：「竊聞明府與鄙郡故王府君齊名中州，海內所宗，雖在東垂，常懷瞻 仰。」歆曰：「孤不如王會稽。」〔王朗為會稽太守，為策所破。會，工外翻。〕翻復曰：「不審豫章資糧器仗，士民勇果，孰與鄙郡﹖」〔復，扶又翻。〕歆曰：「大不如也。」翻曰：「明府言不如王會稽，謙光之譚耳；〔易曰：謙尊而光。譚，與談同。〕精兵不如會稽，實如尊教。」孫討逆智略超世，用兵如神，前走劉揚州，君所親見；〔劉揚州，謂劉繇。〕南定鄙郡，亦君所聞也。〔鄙郡，即謂會稽。〕今欲守孤城，自料資糧，已知不足，不早為計， 悔無及也。今大軍已次椒丘，僕便還去，明日日中迎檄不到者，與君辭矣。」歆曰：「久在江表，常欲北歸；孫會稽來，吾便去也。」乃夜作檄，明旦，遣吏齎迎。 策便進軍，歆葛巾迎策。〔考異曰：華嶠譜敘曰：「孫策略有揚州，盛兵徇豫章，一郡大恐，官屬請出郊迎。歆曰：『無然。』策稍進，復白發兵。又不聽。及策 至，一府皆造閤，請出避之，乃笑曰：『今將自來，何遽避之！』有頃，門下白曰：『孫將軍至』，請見，乃前與歆共坐，談議良久，夜乃別去。義士聞之，皆長歎而心自服也。」此說太不近人情，今不取。〕策謂歆曰：「府君年德名望，遠近所歸；策年幼稚，〔稚，直利翻。〕宜脩子弟之禮。」便向歆拜，禮為上賓。\n\n 　　孫盛曰：歆既無夷、皓韜邈之風，又失王臣匪躬之操，〔夷、皓，謂伯夷、四皓也。易曰：「王臣蹇蹇，匪躬之故。」言華不能高尚其志，又失蹇蹇匪躬之節也。〕橈心於邪儒之說，交臂於陵肆之徒，位奪節墮，咎孰大焉！〔邪儒，謂虞翻；陵肆，謂孫策也。橈，奴教翻。墮，讀曰隳。〕\n\n 　　策分豫章為廬陵郡，以孫賁為豫章太守，孫輔為廬陵太守。會僮芝病，輔遂進取廬陵，〔僮芝據廬陵事見上卷上年。〕留周瑜鎮巴丘。〔裴松之曰：按孫策于時始得豫章、廬陵，尚未能得定江夏。瑜之所鎮，應在今巴丘縣也，與後所屯巴丘處不同。余據晉地理志，廬陵郡有巴丘縣。沈約曰：晉立。今撫州崇仁縣即其地梁改巴丘曰巴山。〕\n\n 　　孫策之克皖城也，撫視袁術妻子；及入豫章，收載劉繇喪，善遇其家。士大夫以是稱之。\n\n 　　會稽功曹魏騰嘗迕策意，〔迕，五故翻。〕策母吳夫人倚大井謂策曰：「汝新新江南，其事未集，方當優賢禮士，捨過錄功。魏功曹在公盡規，奴今日殺之，則明日人皆叛汝。吾不忍見禍之及，當先投此井中耳！」策大驚，遽釋騰。\n\n 　　初，吳郡太守會稽盛憲舉高岱孝廉，許貢來領郡，岱將憲避難於營帥許昭家。烏程鄒佗、錢銅及嘉興王晟等〔難，乃旦翻。帥，所類翻。姓譜：彭祖裔孫孚，為周錢府上士，因官命氏。佗，徒河翻。沈約曰：嘉興縣，本名長水，秦改曰由拳；吳孫權黃龍四年，由拳縣生嘉禾，改曰禾興，孫皓避父名，改曰嘉興縣，屬吳郡。晟，承正翻。〕各聚眾萬餘或數千人，不附孫策。策引兵撲討，皆破之，〔撲，普卜翻。〕進攻嚴白虎。白虎兵敗，奔餘杭，〔餘杭縣，前漢屬會稽郡，後漢分屬吳郡。〕投許昭。程普請擊昭，策曰：「許昭有義於舊君，有誠於故友，此丈夫之志也。」〔裴松之曰：許昭有義於舊君，謂濟盛憲也；有誠於故友，則受嚴白虎也。〕乃舍之。〔舍，讀曰捨。〕\n\n 　　曹操復屯官渡。〔復，扶又翻。〕操常從士徐他等謀殺操，〔常從士，常隨從在左右者也。從，才用翻。他，徒何翻。〕入操帳，見校尉許褚，色變，褚覺而殺之。\n\n 　　初，車騎將軍董承稱受帝衣帶中密詔，與劉備謀誅曹操。操從容謂備曰：〔從，千容翻。〕「今天下英雄，惟使君與操耳，本初之徒，不足數也！」備方食，失匕箸；〔備以操知其英雄，懼將圖己，故驚失匕筋也。匕，匙也；箸，挾也。箸，遲助翻。〕值天雷震，備因曰：「聖人云『迅雷風烈必變』，〔論語記孔子之容。〕良有以也。」遂與承及長水校尉种輯、將軍吳子蘭、王服等同謀。會操遣備與朱靈邀袁術，程昱、郭嘉、董昭皆諫曰：「備不可遣也！」操悔，追之，不及。術既南走，朱靈等還。備遂殺徐州刺史車冑，留關羽守下邳，行太守事，身還小沛。〔車，尺遮翻。考異曰：蜀志先敘董承謀洩誅死，備乃殺車冑。魏志，備殺車冑後，明年，董承乃死。袁紀，備據下邳亦在承死前。蜀志誤也。〕東海賊昌豨及郡縣多叛操為備。〔據蜀志，昌豨即昌霸。豨，許豈翻，又音希。呂布之敗，太山諸屯帥皆降於曹操，獨豨反側於其間，蓋自恃其才略過於臧霸之徒也。〕備眾數萬人，遣使與袁紹連兵，操遣司空長史沛國劉岱、中郎將扶風王忠擊之，不克。備謂岱等曰：「使汝百人來，無如我何；曹公自來，未可知耳！」\n\n 　　五年（庚辰、二○○）\n\n 　　春，正月，董承謀洩，壬子，曹操殺承及王服、种輯，皆夷三族。\n\n 　　操欲自討劉備，諸將皆曰：「與公爭天下者，袁紹也。今紹方來而棄之東，〔言紹方來寇，柔棄而顧而東征備也。〕紹乘人後，若何﹖」操曰：「劉備，人傑也，今不擊，必為後患。」郭嘉曰：「紹性遲而多疑，來必不速。備新起，眾心未附，急擊之，必敗。」操師遂東。冀州別駕田豐說袁紹曰：「曹操與劉備連兵，未可卒解。〔說，輸芮翻。卒，讀曰猝。〕公舉軍而襲其後，可一往而定。」紹辭以子疾，未得行。豐舉杖擊地曰：「嗟乎！遭難遇之時，而以嬰兒病失其會，惜哉，事去矣！」\n\n 　　曹操擊劉備，破之，〔考異曰：魏書曰：「備謂操與大敵連，不得東；而候騎卒至，言曹公來，備大驚，然猶未信。自將數十騎出望公軍，見麾旌，便棄眾而走。」計備必不至此，魏書多妄。〕獲其妻子；進拔下邳，禽關羽；又擊昌豨，破之。備奔青州，因袁譚以歸袁紹。紹聞備至，去鄴二百里迎之；〔紹遠出迎備，重敬之也。〕駐月餘，所亡士卒稍稍歸之。\n\n 　　曹操還軍官渡，紹乃議攻許，田豐曰：「曹操既破劉備，則許下非復空虛。〔復，扶又翻。〕且操善用兵，變化無方，眾雖少，〔少，詩沼翻；下同。〕未可輕也，今不如以久持之。將軍據山河之固，擁四州之眾，外結英雄，內修農戰，然後簡其精銳，分為奇兵，〔孫子兵法曰：凡戰，以正合，以奇勝。註曰：正者，當敵；奇者，擊其不備。〕乘虛迭出以擾河南，救右則擊其左，救左則擊其右，使敵疲於奔命，民不得安業，我未勞而彼已困，不及三年，可坐克也。今釋廟勝之策〔定策於廟堂之上而決勝於千里之外，謂之廟勝。孫子曰：未戰而廟勝，得算多也；未戰而廟不勝，得算少也。〕而決成敗於一戰，若不如志，悔無及也。」紹不從。豐強諫忤紹，紹以為沮眾，械繫之。〔忤，五故翻。沮，在呂翻。〕於是移檄州郡，數操罪惡。〔數，所具翻。〕二月，進軍黎陽。\n\n 　　沮授臨行，會其宗族，散資財以與之〔沮，子余翻。〕曰：「勢存則威無不加，勢亡則不保一身，哀哉！」其弟宗曰：「曹操士馬不敵，君何懼焉！」授曰：「以曹操之明略，又挾天子以為資，我雖克伯珪，〔公孫瓚，字伯珪。〕眾實疲敝而主驕將饧，〔將，即亮翻。饧，他蓋翻，侈也。〕軍子破敗，在此舉矣。揚雄有言：『六國蚩蚩，為嬴弱姬。』其今之謂乎」〔賢曰：法言之文也。嬴，秦姓；姬，周姓。方言曰：蚩，悖也。六國悖惑，侵弱周室，終為秦所併也。為，于偽翻。〕\n\n 　　振威將軍程昱〔沈約曰：振威將軍，始於後漢初，宋登為之。〕以七百兵守鄄城。〔鄄，音絹。〕曹操欲益昱兵二千，昱不肯，曰：「袁紹擁十萬眾，自以所向無前，今見昱少兵，必輕易，〔少，詩沼翻；下同。易，以豉翻。〕不來攻。若益昱兵，過則不可不攻，攻之必克，徒兩損其勢，願公無疑。」紹聞昱兵少，果不往。操謂賈詡曰：「程昱之膽，過於賁、育矣！」〔賁，音奔。〕\n\n 　　袁紹遣其將顏良攻東郡太守劉延於白馬。〔賢曰：白馬縣，屬東郡，今滑州縣也，故城在今縣東。〕沮授曰：「良性促狹，雖驍勇，不可獨任。」紹不聽。〔驍， 堅堯翻。〕夏，四月，曹操北救劉延。荀攸曰：「今兵少不敵，必分其勢乃可。公到延津，〔杜預曰：陳留酸棗縣北，有延津。唐衛州新鄉縣有延津關。關蓋在延津 北岸，曹操所向，乃延津南岸。〕若將渡兵向其後者，紹必西應之，然後輕兵襲白馬，掩其不備，顏良可禽也。」操從之。紹聞兵渡，即分兵西邀之。操乃２弔軍兼行趣白馬，〔趣，七喻翻。〕未至十餘里，良大驚，來道戰。操使張遼、關羽先登擊之。羽望見良麾蓋，〔戎車，大將所乘者，設幢麾，張蓋。〕策馬刺良於萬眾之中，〔刺，七亦翻。〕斬其首而還，〔還，從宣翻，又如字。〕紹軍莫能當者。遂解白馬之圍，徙其民，循河而西。\n\n 　　紹渡河追之，沮授諫曰：「勝負變化，不可不詳。今宜留屯延津，分兵官渡，若其克獲，還迎不晚，〔還迎留屯大軍也。〕設其有難，〔難，乃旦翻。〕眾弗可還。」紹弗從。授臨濟歎曰：「上盈其志，下務其功，悠悠黃河，吾其濟乎！」遂以疾辭。紹不許而意恨之，復省其所部，并屬郭圖。\n\n 　　紹軍至延津南，操勒兵駐營南阪下，〔水經註：白馬縣有神馬亭，實中層峙，南北二百步，東西五十餘步，自外耕耘墾斫，削落平盡。正南有陟躔，陛下方軌，西去白馬津可二十里，南距白馬縣故城可五十里，即開山圖所謂白馬山也。南陂其在山之南歟！此時操兵循河已入酸棗界，當攷。〕使登壘望之，曰：「可五六百騎。」有頃，復白：「騎稍多，步兵不可勝數。」〔復，扶又翻；下同。勝，音升。數，所具翻。〕操曰：「勿復白。」令騎解鞍放馬。是時，白馬輜重就道。諸將以為敵騎多，不如還保營。荀攸曰：「此所以餌敵如何去之！」操顧攸而笑。紹騎將文醜與劉備將五六千騎前後至。諸將復白「可上馬。」操曰：「未也。」有頃，騎至稍多，或分趣輜重。〔趣，七喻翻。重，直用翻。〕操曰：「可矣。」乃皆上馬。時騎不滿六百，遂縱兵擊，大破之，斬醜。醜與顏良，皆紹名將也，再戰，悉禽之，紹軍奪氣。〔三軍以氣為主，氣奪則其軍不振。〕\n\n 　　初，操壯關羽之為人，而察其心神無久留之意，使，張遼以其情問之，羽歎曰：「吾極知曹公待我厚；然吾受劉將軍恩，誓以共死，不可背之。〔背，蒲妹翻。〕吾終不留，要當立效以報曹公乃去耳。」遼以羽言報操，操義之。及羽殺顏良，操知其必去，重加賞賜。羽盡封其所賜，拜書告辭，而奔劉備於袁軍。〔袁紹軍也。〕左右欲追之，操曰：「彼各為其主，〔為，于偽翻。〕勿追也。\n\n 　　操還軍官渡，閻柔遣使詣操，操以柔為烏桓校尉。鮮于輔身見操於官渡，操以輔為右度遼將軍，還鎮幽土。〔當是時，幽州為紹所統，與許隔遠，而柔、輔已歸心於操矣。漢度遼將軍，始於范明友；中興之後，置度遼將軍以護南匈奴，屯於西河。今使鮮于輔還鎮幽土，故以為右度遼將軍。自中國而北，向以西河為左，幽土為右也。〕\n\n 　　廣陵太守陳登治射陽，〔射陽縣，前漢屬臨淮郡，後漢屬廣陵郡。應劭曰：在射水之陽。今楚州山陽縣有射陽湖，即其地。賢曰：射陽在今楚州安宜縣東。〕孫策西擊黃祖，登誘嚴白虎餘黨，圖為後害。策還擊登，軍到丹徒，〔丹徒縣，前漢屬會稽郡，後漢分屬吳郡，春秋之朱方也。秦時望氣者云，其地有天子氣。始皇使赭徒二千人鑿城以敗其勢，改曰丹徒。考異曰：逃事出江表傳。據策傳云：「策謀襲許，未發而死。」陳矯傳云：「登為孫權所圍於匡奇。登令矯求救於太祖，太祖遣赴救。吳軍既退，登設伏追奔，大破之。」先賢行狀云：「登有吞滅江南之志，孫策遣軍攻登於匡奇城，登大破之，斬虜以萬數。賊忿喪軍，尋復大興兵向登。登使功曹陳矯求救於太祖。」此數者，參差不同。孫盛異同評云：「按袁紹以建安五年至黎陽，策以四月遇害。而志云：策聞曹公與紹相拒於官渡，謬矣。伐登之言為有證也。」今從之。〕須待運糧。初，策殺吳郡太守許貢，〔考異曰：江表傳曰：「初，貢上表於漢帝，言策驍雄，宜召還京邑，若放於外，必作世患。候吏得表以示策，策以讓貢，貢辭無表，策令武士絞殺之。」按貢先為朱治所迫，已去郡依嚴白虎，安能復爾，蓋策破白虎時殺貢耳。〕貢奴客潛民間，欲為貢報讎。策性好獵，數出驅馳，〔為，于偽翻。好，呼到翻。數，所角翻。〕所乘馬精駿，從騎絕不能及，〔從，才用翻。〕卒遇貢客三人，〔卒，讀曰猝。〕射策中頰，後騎尋至，皆刺殺之。策創甚，〔射，而亦翻。中，竹仲翻。刺，七亦翻。創，初良翻。〕召張昭等謂曰：「中國方亂，以吳、越之眾，三江之固，〔韋昭曰：三江，謂吳松江、錢塘江、浦陽江也。吳地記云：松江東北行七十里，得三江口，東北入海為婁江，東南入海為東江，并松江為三江。〕足以觀成敗，公等善相吾弟！」〔相，息亮翻。〕呼權，佩以印綬，謂曰：「舉江東之眾，決機於兩陳之間，〔陳，讀曰陣，〕與天下爭衡，〔衡，所以平輕重也；爭衡，言分爭之世，兵力所加，天下大勢為之輕重也。〕卿不如我；舉賢任能，各盡其心以保江東，我不如卿。」丙午，策卒，〔考異曰：虞喜志林云策以四月四日死，故置此。陳志策傳：「策陰欲襲許，迎漢帝，密治兵。部署未發，為許頁客所殺。」郭嘉傳曰：「策渡江，北襲許，眾聞皆懼。嘉料之曰：『策輕而無備，必死於匹夫之手。』果為貢客所殺。」嘉雖先見，安能知策死於未襲許之前乎！蓋時人見策臨江治兵，疑其襲許，嘉料其不能為耳。〕時年二十六。\n\n 　　權悲號，未視事，〔號，戶刀翻。〕張昭曰：「考廉！此寧哭時邪！」〔孫權先為陽羨長，郡察孝廉，故以稱之。〕乃改易權服，扶令上馬，使出巡軍。昭率僚屬，上表朝廷，下移屬城，中外將校，各令奉職。周瑜自巴丘將兵赴喪，遂留吳，以中護軍與張昭共掌眾事。〔秦置護軍都尉，漢因之。高祖以陳平為護軍中尉。武帝復以為護軍都尉，屬大司馬。三國虎爭，始有中護軍之官。東觀記曰：漢大將軍出征，置中護軍一人。魏、晉以後，資輕者為中護軍，資重者為護軍將軍。然吳又有左右護軍，則吳制自是分中、左、右為三部。〕時策雖有會稽、吳郡、丹陽、豫章、廬江、廬陵，然深險之地，猶未盡從，流寓之士，皆以安危去就為意，未有君臣之固，而張昭、周瑜等謂權可與共成大業，遂委心而服事焉。\n\n 　　秋，七月，立皇子馮為南陽王；壬午，馮薨。\n\n 　　汝南黃巾劉辟等叛曹操應袁紹，紹遣劉備將兵助辟，郡縣多應之。紹遣使拜陽安都尉李通為征南將軍，劉表亦陰招之，通皆拒焉。或勸通從紹，通按劍叱之曰：「曹公明哲，必定天下；紹雖強盛，終為之虜耳。吾以死不貳。」即斬紹使，〔使，疏吏翻。〕送印綬詣操。\n\n 　　通急錄戶調，〔調，徒釣翻；下同。戶出鼦絹謂之調。 錄，收拾也。〕朗陵長趙儼見通曰：「方今諸郡並叛，獨陽安懷附，復趣收其鼦絹，〔復，扶又翻。趣，讀曰促。〕小人樂亂，〔樂，音洛。〕無乃不可乎﹖」通 曰：「公與袁紹相持甚急，左右郡縣背叛乃爾，〔背，蒲妹翻；下同。〕若鼦絹不調送，觀聽者必謂我顧望，有所須待也。」儼曰：「誠亦如君慮，然細權其輕重。 小緩調，當為君釋此患。」〔為，于偽翻。〕乃書與荀彧曰：「今陽安郡百姓困窮，鄰城並叛，易傾蕩，〔易，以豉翻。〕乃一方安危之機也。且此郡人執守忠節，在險不貳，以為國家宜垂慰撫；而更急斂鼦絹，〔斂，力贍翻。〕何以勸善！」彧即白操，悉以鼦絹還民，上下歡喜，郡內遂安。通擊群賊瞿恭等，皆破之，〔瞿，姓也；王僧孺百家譜有養梧瞿寶。〕遂定淮、汝之地。\n\n 　　時操制新科，下州郡，頗增嚴峻，而調鼦絹方急。長廣太守何夔〔長廣縣，前漢屬琅邪郡，後漢屬東萊郡。此蓋操遣樂進入青州，新收以為郡。〕言於操曰：「先王辨九服之賦以殊遠近；〔周官職方氏辨九服之邦國：方千里曰王畿，其外方五百里曰候服，又其外方五里曰甸服，又其外方五百里曰男服，又其外方五百里曰采服，又其外方五百里曰衛服，又其外方五百里曰蠻服，又其外方五百里曰夷服，又其外方五百里曰鎮服，又其外方五百里曰藩服。〕制三典之刑以平治亂。〔周官大司寇：掌建邦之三典，以佐王刑邦國：一曰刑新國用輕典，二曰刑平國用中典，三曰刑亂國用重典。治，直吏翻。〕愚以為此郡宜依遠域新邦之典，其民間小事，使長吏臨時隨宜，上不背正法，下以順百姓之心。〔背，蒲妹翻；下同。〕比及三年，〔比，必寐翻。〕民安其業，然後乃可齊之以法也。」操從之。\n\n 　　劉備略汝、潁之間，自許以南，吏民不安，曹操患之。曹仁曰：「南方以大將【章：甲十一行本無「將」字；乙十一行本同。】軍方有目前急，其勢不能相救，劉備以強兵臨之，其背叛故宜也。備新將紹兵，未能得其用，擊之，可破也。」操乃使仁將騎擊備，破走之，〔將，即亮翻。〕盡復收諸叛縣而還。\n\n 　　備還至紹，陰欲離紹，〔還，從宣翻又如字。離，力智翻，去也。〕乃說紹南連劉表。紹遣備將本兵復至汝南，〔說，輸芮翻。復，扶又翻；下同。〕與賊龔都等合，眾數千人。曹操遣將蔡楊擊之，為備所殺。\n\n 　　袁紹軍陽武，〔陽武縣，屬河南尹，在官渡水北。〕沮授說紹曰：「北兵雖眾而勁果不及南，南軍穀少而資儲不如北；南幸於急戰，北利在緩師。宜徐持久，曠以日月。」紹不從。八月，紹進營稍前，依沙灯為屯，〔灯，都回翻。〕東西數十里。操亦分營與相當。\n\n 　　九月，庚午朔，日有食之。\n\n 　　曹操出兵與袁紹戰，不勝，復還，堅壁。紹為高櫓，〔賢曰：釋名曰：櫓者，露上無覆屋也。〕起土山，射營中，〔射，而亦翻。〕營中皆蒙楯而行。〔楯，食尹翻。賢曰：今之旁排也。〕操乃為霹靂車，〔賢曰：以其發石聲烈震，呼之為霹靂，即今之砲車也。張晏曰：范蠡兵法，飛石重十二斤，為機發，行三百步。操蓋祖其遺法耳。魏氏春秋曰：以古有矢石。又傳云：旝動而鼓。說曰：旝，發石也，於是造發石車。車，尺遮翻。〕發石以擊紹樓，皆破；紹復為地道攻操，操輒於內為長塹以拒之。操眾少糧盡，〔少，詩沼翻；下同。〕士卒疲乏，百姓困於征賦，多叛歸紹者。操患之，與荀彧書，議欲還許，以致師。〔賢曰：致，猶至也。兵法：善戰者，致人，不致於人。〕彧報曰：「紹悉眾聚官渡，欲與公決勝敗。公以至弱當至強，若不能制，必為所乘，是天下之大機也。且紹，布衣之雄耳，能聚人而不能用。以公之神武明哲而輔以大順，何向而不濟！今穀食雖少，未若楚、漢在滎陽、成皋間也。是時劉、項莫肯先退者，以為先退則勢屈也。公以十分居一之眾，〔賢曰：言與紹眾相懸也。〕畫地而守之，〔賢曰：言畫地作限隔也。〕搤其喉而不得進，已半年矣。〔搤，於革翻。〕情見勢竭，必將有變。〔見，賢遍翻。〕此用奇之時，不可失也。」操從之，乃堅壁持之。\n\n 　　操見運者，撫之曰：「欲十五日〔卻，後也；晉人帖中多用「少卻」字，其意猶言「少退」也。〕為汝破紹，不復勞汝矣。」〔為， 于偽翻。復，扶又翻；下同。〕紹運穀車數千乘至官渡。〔乘，繩證翻；下同。〕荀攸言於操曰：「紹運車旦暮至，其將韓猛兌而輕敵，擊，可破也！」操曰：「誰 可使者﹖」攸曰：「徐晃可。」乃遣偏將軍河東徐晃〔按沈約志，曹魏置將軍四十號，偏將軍、裨將軍居其末。〕與史渙邀擊猛，破走之，燒其輜重。〔重，直用翻；下同。〕\n\n 　　冬，十月，紹復遣車運穀，使其將淳于瓊等將兵萬餘人送之，宿紹營北四十里。沮授說紹：「可遣蔣奇別為支軍於表，〔說，輸芮翻。支，別也；表，外也。〕以絕曹操之鈔。」〔鈔，楚交翻。〕紹不從。\n\n 　　許攸曰：「曹操兵少而悉師拒我，許下餘守，勢必空弱。若分遣輕軍，星行掩襲，〔星行，戴星而行也。〕許可拔也。許拔，則奉迎天子以討操，操成禽矣。如其未潰，可令首尾奔命，破之必也。」紹不從，曰：「吾要當先取操。」會攸家犯法，審配收繫之，攸怒，遂奔操。〔考異曰：魏志武紀曰：「攸貪財，袁紹不能足，來奔。」今從范書紹傳。〕\n\n 　　操聞攸來，跣出迎之，撫掌笑曰：「子卿遠來，吾事濟矣！」〔許攸，字子遠，今呼為子卿，貴之也。或曰：操字攸曰：「子遠，卿來，吾事濟矣。」於文為順。〕既入坐，〔坐，徂臥翻。〕謂操曰：「袁氏軍盛，何以待之﹖今有幾糧乎﹖」操曰：「尚可支一歲。」攸曰：「無是，更言之！」又曰：「可支半歲。」攸曰：「足下不欲破袁氏邪，何言之不實也！」操曰：「向言戲之耳。其實可一月，為之柰何﹖」攸曰：「公孤軍獨守，外無救援而糧穀已盡，此危急之日也。袁氏輜重萬餘乘，在故市、烏巢，〔據水經，烏巢澤，在陳留酸棗縣東南。乘，繩證翻。〕屯軍無嚴備，若以輕兵襲之，不意而至，燔其積聚，〔積，七賜翻。聚，慈喻翻。〕不過三日，袁氏自敗也。」操大喜，乃留曹洪、荀攸守營，自將步騎五千人，皆用袁軍旗幟，〔幟，赤志翻。〕銜枚縛馬口，夜從間道出，〔間，古莧翻。〕人抱束薪，所歷道有問者，語之曰：〔語，牛倨翻。〕「袁公恐曹操鈔略後軍，遣兵以益備。」聞者信以為然，皆自若。既至，圍屯，大放火，營中驚亂。會明，瓊等望見操兵少，出陳門外，〔陳，讀曰陣。〕操急擊之，瓊退保營，操遂攻之。\n\n 　　紹聞操擊瓊，謂其子謂曰：「就操破瓊，吾拔其營，彼固無所歸矣！」〔就，即也；言即使操破淳于瓊，而我攻拔其營，將無所歸也。〕乃使其將高覽、張郃等攻操營。〔郃，曷閤翻，又古盍翻。〕郃曰：「曹公精兵往，必破瓊等，瓊等破，則事去矣，請先往救之」郭圖固請攻操營。郃曰：「曹公營固，攻之必不拔。若瓊等見禽，吾屬盡為虜矣。」紹但遣輕騎救瓊，而以重兵攻操營，不能下。\n\n 　　紹騎至烏巢，操左右或言「賊騎稍近，請分兵拒之。」操怒曰：「賊在背後，乃白！」士卒皆殊死戰，遂大破之，斬瓊等，盡燔其糧穀，士【章：甲十一行本「士」上有「殺」字；乙十一行本同；孔本同；張校同。】卒千餘人，皆取其鼻，失馬割脣舌，以示紹軍。紹軍將士皆恟懼。〔恟，許勇翻。〕郭圖凓其計之失，復譖張郃於紹曰：〔復，扶又翻。〕「郃快軍敗。」郃忿懼，遂與高覽焚攻具，詣操營降。〔降，戶江翻；下同。〕曹洪疑不敢受，荀攸曰：「郃計畫不用，怒而來奔，君有何疑！」乃受之。\n\n 　　於是紹軍驚擾，大潰。紹及譚等幅巾乘馬，〔傅子曰：漢末，王公多委正服，以幅巾為雅，是以袁紹、崔豹之徒，雖為將帥，皆著縑巾。魏太祖以天下凶荒，資財乏匱，擬古皮弁，裁縑帛以為帢，合乎簡易隨時之義，以色別其貴賤，于今施行。可謂軍容，非國容也。〕與八百騎渡河。操追之不及，盡收其輜重、圖書、珍寶。餘眾降者，操盡抗之，前後所殺七萬餘人。〔考異曰：范書紹傳曰：「所殺八萬人。」按獻帝起居注：曹公上言，凡斬首七萬餘級。〕\n\n 　　沮授不及紹渡，為操軍所執，乃大呼曰：〔呼，火故翻。〕「授不降也，為所執耳！」操與之有舊，迎謂曰：「分野殊異，遂用圮紹，〔三十八宿布列於天，各有躔度。周天三百六十六度四分度之一，分為十二次。班固取三統曆十二次配十二野，而分野之說行焉。費直說周易、蔡邕月令章句所言頗有先後，魏太史令陳卓更言邵國所入宿度，而分野之說詳矣。皇甫謐曰：黃帝推分星次以定律度，天有十二次，日月之所躔也；地有十二分，王侯之所國也。分，扶問翻。「圮」，當作「否」；否，隔也。〕不圖今日乃相禽也！」授曰：「冀州失策，自取奔北。〔紹牧冀州，故稱之，猶劉備以牧豫州，稱之為劉豫州。〕授知力俱困，宜其見禽。」操曰：「本初無謀，不相用計，若蒙公靈，速死為福。」操歎曰：「孤早相得，天下不足慮也。」遂赦而厚遇焉。授尋謀歸袁氏，操乃殺之。\n\n 　　操收紹書中，得許下及軍中人書，皆焚之，曰：「當紹之強，孤猶不能自保，況眾人乎！」〔此光武安反側之意。英雄處事，世雖相遠，若合符節。〕\n\n 　　冀州城邑多降於操。〔降，戶江翻。〕袁紹走至黎陽北岸，入其將軍蔣義渠營，把其手曰：「孤以首領相付矣！」義渠避帳而處之，〔處，昌呂翻。〕使宣號令。眾聞紹在，稍復歸之。\n\n 　　或謂田豐曰：「君必見重矣。」豐曰：「公貌寬而內忌，不亮吾忠，〔亮，信也，明也。〕而吾數以至言迕之， 〔數，所角翻。迕，五故翻。〕若勝而喜，猶能救【章：乙十一行本「救」作「赦」；孔本同；張校同。】我，今戰敗而恚，〔恚，於避翻。〕內忌將發，吾不望 生。」紹軍士皆拊膺泣曰：「向令田豐在此，必不至於敗。」紹謂逢紀曰：〔逢，皮江翻。〕「冀州諸人聞吾軍敗，皆當念吾，惟田別駕前諫止吾，與眾不同，吾亦 凓之。」紀曰：「豐聞將軍之退，拊手大笑，喜其言之中也。」〔中，竹仲翻。〕紹於是謂僚屬曰：「吾不用田豐言，果為所笑。」遂殺之。初，曹操聞豐不從戎，〔謂紹囚之，不使從軍也。〕喜曰：「紹必敗矣。」及紹奔遁，復曰：〔復，扶又翻；下同。〕「向使紹用其別駕計，尚未可知也。」\n\n 　　審配二子為操所禽，紹將孟岱言於紹曰：「配在位專政，族大兵強，且二子在南，必懷反計。」郭圖、辛評亦以為然。紹遂以岱為監軍，化配守鄴。〔監，古銜翻。〕護軍逄紀素與配不睦，紹以問之，紀曰：「配天性烈直，每慕古人之節，必不以二子在南為不義也。願公勿疑。」紹曰：「君不惡之邪﹖」〔惡，烏路翻。〕紀曰：「先所爭者，私情也；今所陳者，國事也。」紹曰：「善！」乃不廢配，配由是更與紀親。〔逢紀能為審配言，而不肯救田豐之死，果為國事乎！〕冀州城邑叛紹者，紹稍復擊定之。\n\n 　　紹為人寬雅，有局度，喜怒不形於色，而性矜愎自高，〔愎，平逼翻；戾也，狠也。〕短於從善，故至於敗。\n\n 　　冬，十月，辛亥，有星孛于大梁。〔賢曰：大梁，酉之分。蔡邕曰：自胃一度至畢六度，謂之大梁之次。皇甫謐曰：自胃七度至畢十度曰大梁之次。晉書天文志從謐。孛，蒲內翻。〕\n\n 　　廬江太守李術攻殺揚州刺史嚴象，廬江梅乾、雷緒、陳蘭等各聚眾數萬在江淮間，曹操表沛國劉馥為揚 州刺史。時揚州獨有九江，〔時廬江、丹陽、會稽、吳郡、豫章，皆屬孫氏；馥刺揚州，獨有九江耳。〕馥單馬造合肥空城，建立州治，〔郡國志：漢揚州刺史治歷 陽。今馥移合肥，後又移治壽春，而江左揚州治建業，揚州分矣。造，七到翻。〕招懷乾、緒等，皆貢獻相繼。數年中，恩化大行，流民歸者以萬數。於是廣屯田，興陂堨；〕堨，於葛翻。以土壅水曰堨。〕官民有畜，乃聚諸生，立學校；又高為城壘，多積木石，以脩戰守之備。〔為孫權攻合肥不能下張本。〕\n\n 　　曹操聞孫策死，欲因喪伐之。侍御史張紘諫曰：〔三年，策遣紘獻方物至許，拜侍御史。〕「乘人之喪，既非古義，〔古不伐喪。〕若其不克，成讎棄好，〔好，呼到翻。〕不如因而厚之。」操即表權為討虜將軍，〔討虜將軍之號，創置於此。〕領會稽太守。〔會，工外翻。〕\n\n 　　操欲令紘輔權內附，乃以紘為會稽東部都尉。〔沈約曰：臨海太守，本會稽東部都尉治。前漢都尉治鄞，後漢分會稽為吳郡，疑是都尉徙治章安也。〕紘至吳，太夫人以權年少，〔少，詩照翻。〕委紘與張昭共輔之。紘思惟補察，知無不為。太夫人問揚武都尉會稽董襲曰：「江東可保不﹖」〔不，讀曰否。〕襲曰：「江東有山川之固，而討逆明府恩德在民，討虜承基，大小用命，〔詩逆，策也；討虜，權也。〕張昭秉眾事，襲等為爪牙，此地利人和之時也，萬無所憂。」權遣張紘之部，或以紘本受北任，嫌其志趣不止於此，權不以介意。〔介，間也，纖微也；言其意不以纖微嫌間也。〕\n\n 　　魯肅將北還，〔肅從孫策事，見上卷三年。〕周瑜上之，〔考異曰：肅傳曰：「劉子揚招肅往依鄭寶，肅將從之。瑜以權可輔，止肅。」按劉曄殺鄭寶，以其眾與劉勳，勳為策所滅，寶安得及權時也。〕因薦肅於權曰：「肅才宜佐時，當廣求其比以成功業。」權即見肅，與語，悅之。賓退，獨引肅合榻對飲，〔榻，牀也。有坐榻，有臥榻。今江南又呼几案之屬為卓牀。卓，高也；以其比坐榻、臥榻為高也。合榻，猶言合卓也。〕曰：「今漢室傾危，孤思有桓、文之功，君何以佐之﹖」肅曰：「昔高帝欲尊事義帝而不獲者，以項羽為害也。今之曹操，猶昔項羽，將軍何由得為桓、文乎！肅竊料之，漢室不可復興，曹操不可卒除，〔復，扶又翻。卒，讀曰猝。〕為將軍計，惟有保栽江東以觀天下之釁耳。若因北方多務，勦除黃祖，進伐劉表，竟長江所極，據而有之，此王業也。」〔江東君臣上下，本謀不過此耳。〕權曰：「今盡力一方，冀以輔漢耳，此言非所及也。」張昭毀肅年少粗疏，〔少，詩照翻。〕權益貴重之，賞賜儲偫，富擬其舊。〔魯肅家本饒富，先嘗指囷以資周瑜矣。偫，直里翻。〕\n\n 　　權料諸小將兵少而用薄者，并合之。〔料，力條翻，量也；又力弔翻。〕別部司馬汝南呂蒙，〔續漢志：大將軍營五部，部各有校尉一人，軍司馬一人，其別營領屬為別部司馬，其兵多少，各隨時宜。〕軍容鮮整，士卒練習。權大悅，增其兵，寵任之。\n\n 　　功曹駱統勸權權尊賢接士，勤求損益，饗賜之日，人人別進，問其燥濕，〔人之居處，避濕就燥。問其燥濕者，問其居處何如也。〕加以密意，誘諭使言，察其志趣。權納用焉。統，俊之子也。〔駱俊見上卷二年。誘，音酉。〕\n\n 　　廬陵太守孫輔恐權不能保江東，陰遣人齎書呼曹操。行人以告，權悉斬輔親近，分其部曲，徙輔置東。〔置之吳東也。〕\n\n 　　曹操表徵華歆為議郎、參司空軍事。廬江太守李術不肯事權，而多納其亡叛。〔術本權兄策所樹置也。〕權以狀白曹操曰：「嚴刺史昔為公所用，而李術害之，肆其無道，宜速誅滅。今術必復詭說求救。明公居阿衡之任，〔以伊尹況操。復，扶又翻；下同。〕海內所瞻，願敕執事，勿復聽受。」因舉兵攻術於皖城。〔皖，戶板翻。〕術求救於操，操不救。遂屠其城，梟術首，〔梟，堅堯翻。〕徙其部曲二萬餘人。\n\n 　　劉表攻張羨，連年不下。〔羨叛表事始上卷三年。〕曹操方與袁紹相拒，未暇救之。羨病死，長沙復立其子懌。表攻懌及零、桂，皆平之。於是表地方數千里，帶甲十餘萬，遂不供職貢，郊祀天地，居處服用，僭擬乘輿焉。〔處，昌呂翻。〕\n\n 　　張魯以劉璋闇懦，不復承順，襲別部司馬張脩，殺之而并其眾。〔魯初與脩取漢中，事見六十卷初平二年。〕璋怒，殺魯母及弟，魯遂據漢中，與璋為敵。璋遣中郎將龐羲擊之，不克。璋以羲為巴郡太守，屯閬中以禦魯。〔閬中縣，屬巴郡。〕羲輒召漢昌賨民為兵，〔譙周巴記曰：和帝永元中，分宕棸之地置漢昌縣，屬巴郡。夷人歲入賨錢，口四十，謂之賨民。賨，徂宗翻。〕或構羲於璋，璋疑之。趙韙數諫不從，亦恚恨。〔數，所角翻。〕\n\n 　　初，南陽、三輔民流入益州者數萬家，劉焉悉收以為兵，名曰東州兵。璋性寬柔，無威略，東州人侵暴舊民，璋不能禁。趙韙素得人心，〔趙韙從焉入蜀，璋又韙所立，益州之大吏也。〕因益州士民之怨，遂作亂，引兵數萬攻璋；厚賂荊州，〔荊州劉表也。〕與之連和；蜀郡、廣漢、犍為皆應之。〔犍，居言翻。〕\n",
    "资治通鉴第六十四卷-汉纪五十六": "　　漢紀五十六〔起重光大荒落（辛巳），盡旃蒙作噩（乙酉），凡五年。〕\n\n 　　孝獻皇帝己\n\n 　　建安六年（辛巳、二○一）\n\n 　　春，三月，丁卯朔，日有食之。\n\n 　　曹操就穀於安民。〔據水經，東平壽張縣西界，有安民亭。亭在濟水東，亭北對安民山。洪氏隸釋曰：濟水逕須句城西水西有安民山。趙明誠金石錄曰：按地里志，須句城，即今中都縣。〕以袁紹新破，欲以其間擊劉表。〔間，古莧翻。〕荀彧曰：「紹既新敗，其眾離心，宜乘其困，遂定之；而欲遠師江、漢，若紹收其餘燼，乘虛以出人後，則公事去矣。」操乃止。夏，四月，操揚兵河上，擊袁紹倉亭軍，破之，〔紹蓋遣軍屯倉亭津。〕秋，九月，操還許。\n\n 　　操自擊劉備於汝南，備奔劉表，襲都等皆散。〔備合龔都事見上卷上年。〕表聞備至，自出郊迎，以上賓禮待之，益其兵，使屯新野。〔水經註，新野縣，在安眾縣東南。〕備在荊州數年，嘗於表坐起廁，慨然流涕。表怪，問備，備曰：「平常身不離鞍，〔坐，徂臥翻。離，力智翻。〕髀肉皆消。今不復騎，髀裏肉生。日月如流，老將至矣，而功業不建，是以悲耳。」〔史言備志氣不衰，所以能成三分之業。復，扶又翻。〕\n\n 　　曹操遣夏侯淵、張遼圍昌豨於東海，〔豨叛操事見上卷三年。豨，許豈翻，又音希。〕數月，糧盡，議引軍還。遼謂淵曰：「數日已來，每行諸圍，豨輒屬目視遼，〔行，下孟翻。屬，之欲翻。〕又其身矢更稀；此必豨計猶豫，故不力戰。遼欲挑與語，〔射，而亦翻。挑，徒了翻。〕儻可誘也。」〔儻，或然之辭。誘，音酉。〕乃使謂豨曰：「公有命，使遼傳之。」豨果下與遼語。遼為說操神武，方以德懷四方，先附者朋汏賞。〔為，于偽翻。〕豨乃許降。〔降，戶江翻。〕遼遂單身上三公山，〔上，時掌翻。〕入豨家，拜妻子。豨歡喜，隨遼詣操；操遣豨還。\n\n 　　趙韙圍劉璋於成都。東州人恐見誅滅，相與力戰，韙遂敗退，追至江州，〔賢曰：江州縣，屬巴郡。今渝州巴縣。〕殺之。〔趙韙隨劉焉入蜀，將以圖富貴，而卒以殺身。行險以徼幸，不如居易以矣命也。〕龐羲懼，遣吏程祁宣旨於其父漢昌令畿，〔漢昌縣，屬巴郡；漢末分宕渠置。〕索賨兵。〔索，山客翻。〕畿曰：「郡合部曲，本不為亂，縱有讒諛，要在盡誠，若遂懷異志，不敢聞命。」羲更使祁說之，畿曰：「我受牧恩，當為盡節，〔說，輸芮翻。為，于偽翻；下為之同。〕汝為郡吏，自宜效力。〔謂父子當各盡節於所事也。〕不義之事，有死不為。」羲怒，使人謂畿曰：「不從太守，禍將及家！」畿曰：「樂羊食子，非無父子之恩，大義然也。〔樂羊，註見四十三卷光武建武十二年。〕今雖羹祁以賜畿，畿啜之矣。」羲乃厚謝於璋。璋擢畿為江陽太守。〔劉璋分犍為江陽郡。宋白曰：瀘州之瀘川江安縣，本江陽地。〕\n\n 　　朝廷聞益州亂，以五官中郎將牛亶為益州刺史；徵璋為卿，不至。〔卿，九卿也。〕\n\n 　　張魯以鬼道教民，使病者自首其過，〔首，式救翻。〕為之請禱；實無益於治病，然小人昏愚，競共事之。犯法者，三原，然後乃行刑；〔治，直之翻。原，赦也。〕不置長吏，皆以祭酒為治。〔魯以鬼道教民，其來學者，初名為鬼卒，後號祭酒。祭酒各領部眾。長，知兩翻。治，直吏翻。〕民、夷便樂之，〔樂，音洛。〕流移寄在其地者，不敢不奉其道。後遂襲取巴郡。朝廷力不能征，遂就寵魯為鎮民中郎將，領漢寧太守，〔袁山松書曰：建安二十年，分漢中之安陽置漢寧郡。〕通貢獻而已。\n\n 　　民有地中得玉印者，群下欲尊魯為漢寧王。功曹巴西閻圃諫曰：〔譙周巴記曰：初平六年，趙韙分巴為二郡，欲得巴舊名，以墊江為治，安漢以下為永寧郡。建安六年，劉璋分巴，以永寧為巴東郡，墊江為巴郡，閬中為巴西郡。〕「漢川之民，戶出十萬，財富土沃，四面險固；上匡天子，則為桓、文，次及竇融，不失富貴。今承制署置，勢足斬斷，〔斷，丁亂翻。〕不煩於王。願且不稱，勿為禍先。」魯從之。\n\n 　　七年（壬申、二○二）\n\n 　　春，正月，曹操軍譙，〔譙縣，屬沛國，操之鄉里。〕遂至浚儀，治睢陽渠。〔浚儀縣，屬陳留郡。睢水於此縣首受莨蕩渠水，東過睢陽縣，故謂之睢陽渠。睢，音雖。治，直之翻。〕遣使以太牢祀橋玄。〔玄識操於微時，故祀之。〕進軍官渡。\n\n 　　初，紹有三子，譚、熙、尚。紹後妻劉氏愛尚，數稱於紹，〔數，所角翻。〕紹欲以為後而未顯言之。乃以譚繼兄後，〔紹本司空逢之孽子，出後伯父成。成蓋先有子，死，而紹後之。紹欲廢譚立尚，故以譚繼兄後。〕出為青州刺史。沮授諫曰：〔沮，子余翻。〕「世稱萬人逐兔，一人獲之，貪者悉止，分定故也。〔慎子曰：兔走於街，百人逐之，貪心俱存，人莫之非者，以兔為未定分也。積兔在市，過而不顧，非不欲兔也，分定之後，雖鄙不爭。分，扶問翻。〕譚長子，當為嗣，而斥仗居外，禍其始此矣。」〔譚、尚尚之爭，沮授固知之矣。長，知兩翻；下同。〕紹曰：「吾欲令諸子各據一州，以視其能。」於是以中子熙為幽州刺史，〔中，讀曰仲。〕外甥高幹為并州刺史。〔此皆前事，史因紹死而譚、尚爭，書之以先事。〕\n\n 　　逢紀、審配素為譚所疾，〔逢，皮江翻。〕辛評、郭圖皆附於譚，而與配、紀有隙。及紹薨，眾以譚長，欲立之。配等恐評立而評等為害，遂矯紹遺命，奉尚為嗣。譚至，不得立，自稱車騎將軍，〔袁紹初起兵，自稱車騎將軍，故譚亦稱之。〕屯黎陽。尚少與之兵，〔少，詩沼翻。〕而使逢紀隨之。譚求益兵，審配等又議不與。譚怒，殺逢紀。秋，九月，曹操渡河攻譚。譚告急於尚，尚留審配守鄴，自將助譚，與操相拒。連戰，譚、尚數敗，退而固守。〔數，所角翻。〕\n\n 　　尚遣所置河東太守郭援，與高幹、匈奴南單于共攻河東，發使與關中諸將馬騰等連兵，〔使，疏吏翻。〕騰等陰許之，援所經城邑皆下。河東郡吏賈逵守絳，〔絳縣，屬河東郡，春秋晉所都也。〕援攻之急；城將潰，父老與援約，不害逵，乃降，〔降，戶江翻。〕援許之。援欲使逵為將，〔將，即亮翻。〕以兵劫之，逵不動。左右引逵使叩頭，逵叱之曰：「安有國家長吏為賊叩頭！」〔逵，郡吏，非長吏也。以守絳故，自謂縣長吏。為，于偽翻。〕援怒，將斬之，彧伏其上以救之。絳吏民聞將殺逵，皆乘城呼曰：〔呼，火故翻。〕「負約殺我賢君，寧俱死耳！」乃囚於壺關，著土窖中，〔壺關縣，屬上黨郡。著，陟略翻。窖，居效翻；掘地以藏粟之所。〕蓋以車輪。逵謂守者曰：「此間無健兒邪，而使義土死此中乎﹖」有祝公道者，適聞其言，乃夜往，盜引出逵，折械遣去，不語其姓名。〔語，牛倨翻。〕\n\n 　　曹操使司隸校尉鍾繇圍南單于於平陽，〔平陽縣，屬河東郡。時南單于呼廚泉居之。〕未拔而救【章：甲十一行本「救」作「援」；乙十一行本同；孔本同；熊校同。】至。繇使新豐令馮翊張既說馬騰，〔新豐縣，屬京兆太守。說，輸芮翻。〕為言利害。〔為，于偽翻。〕騰疑未決。傅幹說騰曰：「古人有言：『順德【章：甲十一行本「德」作「道」；乙十一行本同；孔本同；熊校同。】者昌，逆德者亡。』〔新城三老董公之言。〕曹公奉天子誅暴亂，法明政治，上下用命，可謂順道矣。〔治，直吏翻。〕袁氏恃其強大，背棄王命，〔背，蒲妹翻。〕驅胡虜以陵中國，可謂逆德矣。今將軍既事有道，【章：甲十一行本「道」下有「不盡其力」四字；乙十一行本同；孔本同；張校同；退齋校同。】陰懷兩端，〔謂既附曹公，又與袁氏通也。〕欲以坐觀成敗；吾恐成敗既定，奉辭責罪，，將軍先為誅首矣！」於是騰懼。幹因曰：「智者轉禍為福。今曹公與袁氏相持，而高幹、郭援合攻河東，曹公雖有萬全之計，不能禁河東之不危也。將軍誠能引兵討援，內外擊之，〔謂河東之兵，擊之於內，而馬騰之兵，擊之於外也。〕其勢必舉。是將軍一舉，斷袁氏之臂，〔斷，丁管翻。〕解一方之急，曹公必重德將軍，將軍功名無與比矣。」騰乃遣子超將兵萬餘人與繇會。\n\n 　　初，諸將以郭援眾盛，欲釋平陽去。鍾繇曰：「袁氏方強，援之來，關中陰與之通，所以未悉叛者，顧吾威名故耳。若棄而去，示之以弱，所在之民，誰非寇讎，縱吾欲歸，其得至乎！此為未戰先自敗也。〔言若退師避援，則關中諸將必叛，雖欲歸司隸治所，亦不得而至也。〕且援剛愎好勝，必易吾軍，〔易，輕也。愎，平逼翻。好，呼到翻。易，以豉翻。〕若渡汾為營，〔水經註：汾水南過平陽縣東。〕及其未濟擊之，可大克也。」援至，果徑前渡汾，眾止之，不從。濟水未半，繇擊，大破之。戰罷，眾人皆言援死而不得其首。援，繇之甥也。晚後，馬超校尉南安龐德，於鞬中出一頭，〔秦川記曰：靈帝中平五年，分漢陽置南安郡，領豲道、新興、中陶三縣。鞬，居言翻；盛弔矢器。〕繇見之而哭。德謝繇，繇曰：「援雖我甥，乃國賊也，卿何謝之有！」南單于遂降。〔降，戶江翻。考異曰：魏志張既傳曰：「高幹及單于皆降。」非也。〕\n\n 　　劉表使劉備北侵，至葉，〔葉縣，屬南陽郡。春秋楚葉公子高之邑也。葉，之涉翻。〕曹操遣夏侯惇、于禁等拒之。備一旦燒屯去，惇等追之。裨將軍鉅鹿李典曰：〔裨將軍，在偏將軍之下。裨，頻彌翻。〕「賊無故退，疑必有伏。南道窄狹，〔窄，側格翻。〕草木深，不可追也。」惇等不聽，使典留守而追之，果入伏裏，兵大敗。典往救之，備乃退。\n\n 　　曹操下書責孫權任子，〔任，質任也。操蓋以此覘孫權，而觀其所以應之。〕權召群僚會議，張昭、秦松等猶豫不決。權引周瑜詣吳夫人前定議，〔吳夫人，權母也。〕瑜曰：「昔楚國初封，不滿百里之地。繼嗣賢能，廣土開境，遂據荊、揚，【章：甲十一行本「揚」下有「至於南海」四字；乙十一行本同；孔本同；退齋校同。】傳業延祚，九百餘年。〔周成王封熊繹於楚以子男之田，國於丹陽，漢南郡枝江縣是也。其後浸強，至若敖、蚡冒封畛於汝，武王、文王奄有江、漢之間，莊王以後，與中國爭盟，威王破越至于南海，及秦而滅，凡九百餘年。〕今將軍承父兄餘資，兼六郡之眾，〔父，謂孫堅；兄，謂孫策。六郡，會稽、吳、丹陽、豫章、廬陵、盧江也。〕兵精糧多，將士用命，鑄山為銅，煮海為鹽， 境內富饒，人不思亂，有何逼迫而欲送質﹖〔質，音致；下同。〕質一入，不得不與曹氏相首尾，與相首尾，則命召不得不往，如此，便見制於人也。極不過一侯 印，僕從十餘人，車數乘，馬數匹，豈與南面稱孤同哉！〔建安十三年，操自荊州東下約孫權會獵，時周瑜未至，魯肅說權，其意亦與此同。從，才用翻。乘，繩證 翻。〕不如勿遣，徐觀其變。若曹氏能率義以正天下，將軍事之未晚；若圖為暴亂，彼自亡之不暇，焉能害人！」〔此數語，所謂相時而動也。然瑜之言不悖於大義，魯肅、呂蒙輩不能及也。焉，於虔翻。〕吳夫人曰：「公瑾議是也。公瑾與伯符同年，小一月耳，〔周瑜，字公瑾。孫策，字伯符。瑾，渠吝翻。〕我視之如子也，汝其兄事之。」遂不送質。\n\n 　　八年（癸未、二○三）\n\n 　　 春，二月，曹操攻黎陽，〔考異曰：魏志武紀作三月。今從范書袁紹傳。又魏志紹傳云：「譚、尚與太祖相拒黎陽，自二月至九月。」當云自九月至二月。〕與袁 譚、袁尚戰於城下，譚、尚敗走，還鄴。夏，四月，操追至鄴，收其麥；〔考異曰：范書紹傳曰：「尚逆擊，破操軍。」今從魏志紹傳。余謂此諸葛孔明所謂偪於黎 陽時也，必有破操軍事，魏人諱而不書耳。〕諸將欲乘勝遂攻之，郭嘉曰：「袁紹愛此二子，莫適立也。〔適，丁歷翻，主也。〕今權力相侔，各有黨與，〔謂辛評、郭圖等附譚，審配等附尚也。〕急之則相保，緩之則爭心生。不如南向荊州〔荊州，劉表。〕以待其變；變成而後擊之，可一舉定也。」操曰：「善！」五月，操還許，留其將賈信屯黎陽。\n\n 　　譚謂尚曰：「我鎧甲不精，故前為曹操所敗。〔鎧，可亥翻。敗，補邁翻。〕今操軍退，人懷歸志，及其未濟，出兵掩之，可令大潰，此策不可失也。」尚疑之，既不益兵，又不易甲。譚大怒，郭圖、辛評因謂譚曰：「使先公出將軍為兄後者，皆審配之謀也。」譚遂引兵攻尚，戰於門外。〔鄴城門外也。〕譚敗，引兵還南皮。〔南皮縣，屬勃海郡。賢曰：今滄州縣；章武有北皮亭，故此曰南皮。宋白曰：縣道記云：景州之南皮，在郡東六十里。南皮縣北有迎河，河之北有故皮城，是後漢勃海郡所理，與郡理城南北非遠，中隔迎河故瀆。〕\n\n 　　別駕北海王脩，率吏民自青州往救譚。〔漢青州刺史治臨菑。〕譚欲更還攻尚，脩曰：「兄弟者，左右手也。譬人將鬬而斷其右手，〔斷，丁管翻。〕曰『我必勝』，其可乎﹖夫棄兄弟而不親，天下其誰親之！彼讒人離間骨肉以求一朝之利，願塞耳勿聽也。〔間，古莧翻。塞，悉則翻。〕若斬佞臣數人，復相親睦，以御四方，可棋行於天下。」譚不從。譚將劉詢起兵漯陰以叛譚，〔漯陰縣，屬平原郡。應劭曰：漯水，出東武陽東北入海。賢曰：縣在漯水之南，故城在今齊州臨邑縣西。師古曰：漯，音他答翻。〕諸城皆應之。譚歎曰：「今舉州皆叛，豈孤之不德邪！」王脩曰：「東萊太守管統，雖在海表，此人不反，必來。」後十餘日，統果棄其妻子來赴譚，妻子為賊所殺。譚更以統為樂安太守。〔漢末，樂安國除為郡。〕\n\n 　　秋，八月，操擊劉表，軍于西平。〔西平縣，屬汝南郡。從郭嘉之謀也。〕\n\n 　　袁尚自將攻袁譚，大破之，〔將，即亮翻。〕譚奔平原，嬰城固守。〔前書音義曰：嬰，謂以城自繞也。〕尚圍之急，譚遣辛評弟毗詣曹操請救。\n\n 　　劉表以書諫譚曰：「君子違難不適讎國，〔左傳公山不狃之言。難，乃旦翻。〕交絕不出惡聲，〔史記樂毅答燕惠王書之言。〕況忘先人之讎，棄親戚之好，而為萬世之戒，遺同盟之恥哉！〔表與袁紹同盟。好，呼到翻。遺，于季翻；下同。〕若冀州有不弟之傲，〔左傳曰：段不弟。書曰：象傲。尚據冀州，故稱之。〕仁君當降志辱身，以濟事為務，事定之後，使天下平其曲直，不亦為高義邪！」又與尚書曰：「金、木、水、火以剛柔相濟，然後克得其和，能為民用〔金能勝木，然執柯伐柯，非木無以成金斲削之利；水能勝火，然水在火上，非火無以成水烹飪之功。此類非一，可以概推也。〕青【章：甲十一行本，青」上有「今」字；乙十一行本同；孔本同；張校同。】州天性峭急，〔峭，七笑翻。譚據青州，故稱之。〕迷於曲直。仁君度數弘廣，綽然有餘，當以大包小，以優容劣，先除曹操以卒先公之恨，〔卒，子恤翻。〕事定之後，乃議曲直之計，不亦善乎！若迷而不反，則胡夷將有譏誚之言，〔誚，才笑翻。〕況我同盟，復能戮力為君之役哉！此韓盧、東郭自困於前而遺田父之獲者也。」〔淳于髡說齊威王曰：韓盧者，天下之俊犬也；東郭狻者，天下之狡兔也。韓盧逐東郭狻，騰山者五，環山者三，兔極於前，犬疲於後，犬兔俱疲，各死其處，田父見而獲之，無勞苦而擅其功。今齊、魏相持，頓兵敝眾，恐秦、楚乘其後而有田父之功也。〕譚、尚皆不從。\n\n 　　辛毗至西平見曹操，致譚意，群下多以為劉表強，宜先平之，譚、尚不足憂也。荀攸曰：「天下方有事，而劉表坐保江、漢之間，其無四方之志可知矣。袁氏據四州之地，帶甲數十萬，紹以寬厚得眾心；使二子和睦以守其成業，則天下之難未息也。〔謂能為曹操患也。難，乃旦翻。〕今兄弟遘惡，〔「遘」，當作「構」。或曰：遘，遇也；謂以惡相遇也。〕其勢不兩全，若有所并則力專，力專則難圖也；〔謂譚、尚若并於一，則能專力以禦操，其勢難圖。〕及其亂而取之，天下定矣，此時不可失也。」操從之。\n\n 　　後數日，操更欲先平荊州，使譚、尚自相敝，辛毗望操色，知有變，以語郭嘉。〔語，牛倨翻。〕嘉白操，操謂毗曰：「譚必可信，尚必可克不﹖」〔不，讀曰否。〕毗對曰：「明公無問信與詐也，直當論其勢耳。袁氏本兄弟相伐，非謂他人間其間，乃謂天下可定於己也。〔能間，工莧翻。言袁氏兄弟相攻，其初計不謂他人能乘其間，乃謂并青冀為一，則可乘劫以定天下耳。〕今一旦求救於明公，此可知也。〔言其勢窮。〕顯甫見顯思困而不能取，〔譚，字顯思，尚，字顯甫。〕此力竭也。兵革敗於外，謀臣誅於內，〔謂逢紀、田豐等死也。〕兄弟讒朎，〔朎，馨淚翻；鬬也，很也，戾也。〕國分為二，連年戰伐，介冑生蟣蝨，加以旱蝗，饑饉並臻；天災應於上，人事困於下，民無愚智，皆知土崩瓦解，此乃天亡尚之時也。今往攻鄴，尚不還救，即不能自守；還救，即譚踵其後。以明公之威，應困窮之敵，擊疲敝之寇，無異迅風之振秋葉矣。〔秋葉易隕，況遇迅風乎。〕天以尚與明公，明公不取而伐荊州；荊州豐樂，〔樂，音洛。〕國未有釁。仲虺有言，『取亂侮亡』。〔見尚書。孔安國註曰：亂則耳之，有亡形則侮之。〕方今二袁不務遠略而內相圖，可謂亂矣；居者無食，行者無糧，可謂亡矣。朝不謀夕，民命靡繼，而不緩之，欲待他年；他年或登，〔歲熟曰登。〕又自知亡而改脩厥德，失所以用兵之要矣。今因其請救而撫之，利莫大焉。且四方之寇，莫大於河北，河北平，則六軍盛而天下震矣。」〔觀毗之言，非為譚請救也，勸操以取河北也。〕操曰：「善！」乃許譚平。\n\n 　　冬，十月，操至黎陽。尚聞操渡河，乃釋平原還鄴。尚將呂曠、高翔畔歸曹操，譚復陰刻將軍印以假曠、翔。操知譚詐，乃為子整聘譚女以安之，而引軍還。〔操本有伐尚因而取譚之心，況復有誘曠、翔之事乎！聘其女為弓婦以安之，所謂將欲取之，必姑與之也。復，扶又翻；下同。為，于偽翻。〕\n\n 　　孫權西伐黃祖，破其舟軍，惟城未克，而山寇復動。〔丹陽、豫章、廬陵，皆有山越。〕權還，過豫章，使征虜中郎將呂範平鄱陽、會稽，〔呂範傳止云鄱陽，孫權傳則有「會稽」二字，以地里攷之，「會稽」二字衍。〕盪寇中郎將程普討樂安，〔晉志及宋志，鄱陽郡有樂安縣，吳立。建安十五年，孫權始分豫章立鄱陽郡。盪寇中郎將，權所置也。〕建昌都尉太史慈領海昏，〔和帝永元十六年，分海昏立建昌縣，屬豫章郡。孫策分海昏、建昌六縣，以太史慈為建昌都尉，治海昏。〕以別部司馬黃蓋、韓當、周泰、呂蒙等守劇縣令長，〔劇，艱也，甚也，言其地當山越之要，最為艱劇之甚者也。〕討山越，悉平之。 建安、漢興、南平民作亂，聚眾各萬餘人，〔建安，本冶縣地，會稽南部都尉治焉。建安中，分東侯官置建安縣，用漢年號也，今建寧府地。漢興縣，沈約曰：漢末 立，吳更名吳興。南平縣亦漢末立，晉武平吳，改曰延平，今南劍州地。時皆屬南部都尉。〕權使南部都尉會稽賀齊進討，皆平之，復立縣邑，料出兵萬人；拜齊平東校尉。〔會，工外翻。復，如字。料，音聊。校，戶教翻。〕\n\n 　　九年（甲申、二○四）\n\n 　　春，正月，曹操濟河，遏淇水入白溝以通糧道。〔袁尚在鄴，操將攻之，故育糧道。班志曰：淇水至黎陽入河。曹操於水口下大枋木以成堰，遏淇水東入白溝。水經註曰：淇水東過內黃縣南，為白溝。〕\n\n 　　二月，袁尚復攻袁譚於平原，〔復，扶又翻。〕留其將審配、蘇由守鄴。曹操進軍至洹水，〔水經：洹水出上黨泫氏縣，東過隆慮縣北，又東北出山，逕鄴縣南。洹，于元翻，又音桓。〕蘇由欲為內應，謀泄，出奔操。操進至鄴，為土山、地道以攻之。尚武安長尹楷毛城，以通上黨糧道。〔武安縣，屬魏郡，唐洛州地。長，知兩翻；下同。〕夏，四月，操留曹洪攻鄴，自將擊楷，破之而還；又擊尚將沮鵠於邯鄲，拔之。〔裴松之曰：沮，音葅。河朔間，今猶有此姓。鵠，沮授子也。沮，子余翻。邯鄲，音寒丹。〕\n\n 　　易陽令韓範、涉長梁岐皆舉縣降。〔易陽縣，屬趙國。涉縣，蓋漢末分上黨之潞縣置。魏後置廣平郡，二縣皆屬焉。北齊廢涉縣入刈陵縣；隋、唐復置涉縣。宋白曰：涉縣，因縣南涉河為名。磁州昭義縣理故涉城，永泰元年改名昭義。〕徐晃言於操曰：「二袁未破，諸城未下者傾耳而聽，宜旌賞二縣以示諸城。」操從之，範、岐皆賜爵關內侯。黑山賊帥張燕遣使求助，操拜平北將軍。〔晉志曰：四平止於喪亂時。以河北未平，授以此號。及晉以後，征、鎮、安、平，以次進號。帥，所類翻。〕\n\n 　　五月，操毀土山、地道，鑿塹圍城，周回四十里，〔土山、地道，急攻也；知非急攻可拔，故鑿塹圍城，絕其內外以久困之。塹，七艷翻。〕初令淺，示若可越。配望見，笑之，不出爭利。操一夜濬之，廣深二丈，〔廣，古曠翻；深，悉禁翻；度之廣深也。後放此。〕引漳水以灌之；〔水經註：漳水過鄴縣西，魏武堨以圍鄴。〕城中餓死者過半。\n\n 　　秋，七月，尚將兵萬餘人還救鄴；未到，欲令審配知外動止，先使主簿鉅鹿李孚入城。孚斫問事杖，繫著馬邊，〔問事卒也，主行杖，猶伍伯之類。問事杖，問事所執杖也。著，直略翻。〕自著平上幘，〔幘有顏、題，其頻欲摞施巾，連題卻覆之。 平上幘者，其上平也。晉志引漢註曰：冠惠文者宜短耳，今平上幘也；冠進賢者宜長耳，今介幘也。文吏服介幘，武吏服平上幘。著，陟略翻。〕將三騎，投暮詣鄴 下；自稱都督，歷北圍，循表而東，〔表，圍城所立標表也。騎，奇寄翻。〕步步呵責守圍將士，隨輕重行其罰。遂歷操營前，至南圍，當章門，〔鄴城有七門，正 南曰章門，亦曰中陽門。〕復責怒守圍者，收縛之。因開其圍，馳到城下，呼城上人，城上人以繩引，孚得入。〔不先經操營前，則守圍者必疑，不可得而收縛，圍亦不可開矣。孚之來也，其定計固指從章門入也。復，扶又翻；下同。〕配等見孚，悲喜，鼓譟稱萬歲。守圍者以狀聞，操笑曰：「此非徒得入也，方且復出。」〔操知其復出，非不欲嚴為之防也，審孚所以得入之由，服其多智，有不可得而防者也。〕孚知外圍益急，不可復冒，乃請配悉出城中老弱以省穀，夜，簡別數千人，皆使持白幡，從三門並出降。〔鄴城南面三門曰：鳳陽門、中陽門、廣陽門。簡別，彼列翻。降，戶江翻；下同。〕孚復將三騎從降人服，隨輩夜出，突圍得去。\n\n 　　尚兵既至，諸將皆以為：「此歸師，人自為戰，不如避之。」〔兵法曰：歸師勿遏。〕操曰：「尚從大道來，當避之；若循西出來者，此成禽耳。」〔從大道來則人懷救根本，不顧勝敗，有必死之志；循山而來，則其戰可前可卻，人有依險自全之心，無同力致命之意。操所以料尚者如此，兵法所謂「觀敵之動」者也。〕尚果循西出來，東至陽平亭，去鄴十七里，臨滏水為營。〔郡國志：鄴有滏水。左思魏都賦曰：北臨漳、滏，則冬夏異沼。註云：鄴北有滏水，水熱，故名滏口。〕夜，舉火以示城中，城中亦舉火相應。配出兵城北，欲與尚對決圍。操逆擊之，敗還，尚亦破走，依曲漳為營，〔賢曰：漳水之曲也。〕操遂圍之。未合，尚懼，遣使求降；操不聽，圍之益急。尚夜遁，保祁山，〔陳壽魏武紀作「祁山」，袁紹傳作「濫口」，范史袁紹傳作「藍口」。賢註曰：相州安陽縣界有藍嵯山，與鄴相近，蓋藍山之口。考異曰：魏志紹傳云，「還走濫口」，范書作「藍口」。今從魏武紀。〕操復進圍之；〔復，扶又翻。〕尚將馬延、張顗等，臨陳降，眾大潰，尚奔中山。盡收其輜重，〔陳，讀曰陣。重，直用翻。〕得尚印綬、節鉞及衣物，以示城中，城中崩沮。〔沮，在呂翻。〕審配令士卒曰：「堅守死戰！操軍疲矣，幽州方至，〔幽州，謂袁熙也。〕何憂無主！」〔配以此安眾心，可謂忠勇矣。〕操出行圍，〔巡行長圍也。行，下更翻。〕配伏弩射之，幾中。〔射，而亦翻。幾，居希翻。中，竹仲翻。〕\n\n 　　配兄子榮為東門校尉，〔鄴城東門曰建春門。七門之名，蓋皆石氏所命也。〕八月，戊寅，榮夜開門內操兵。〔內，讀曰納。〕配拒戰城中，操兵生獲之。辛評家繫鄴獄，辛毗馳往，欲解之，已悉為配所殺。操兵縛配詣帳下，毗逆以馬鞭擊其頭，罵之曰：「奴，汝今日真死矣！」配顧曰：「狗輩，正由汝曹，破我冀州，恨不得殺汝也；且汝今日能殺生我邪！」〔言殺生由曹操，不由辛毗。〕有頃，操引見，謂配曰：「曩日孤之行圍，何弩之多也！」配曰：「猶恨其少！」〔謂射操不中也。少，詩沼翻。〕操曰：「卿忠於袁氏，亦自不得不爾。」意欲活之。配意氣壯烈，終無橈辭，〔橈，奴教翻，曲也。〕而辛毗等號哭不已，〔號，戶刀翻。〕遂斬之。冀州人張子謙先降，素與配不善，笑謂配曰：「正南，〔審配字正南。〕卿竟何如我﹖」配厲聲曰：「汝為降虜，審配為忠臣，雖死，豈羨汝生邪！」臨行刑，叱持兵者令北向，曰：「我君在北也。」〔袁紹下士，能盡死以效節者，審配一人而已。我君在北，謂袁尚已北奔也。〕操乃臨祀紹墓，器之流涕；慰勞紹妻，還其家人寶物，賜雜繒絮，稟食之。〔勞，力到翻。繒，慈陵翻。食，讀曰坔。〕\n\n 　　初，袁紹與操共起兵，紹問操曰：「若事不輯，則方面何所可據﹖」〔輯，猶集也，集，成也。觀紹此言，則起兵之時，固無勤王之心而有割據之志矣。〕操曰：「足下意以為何如﹖」紹曰：「吾南據河，北阻燕、代，兼戎狄之眾，南向以爭天下，庶可以濟乎！」操曰：「吾任天下之智力，以道御之，無所不可。」\n\n 　　九月，詔以操領冀州牧；操讓還兗州。〔當時政自操出，領則真領，而讓非真讓也。〕\n\n 　　初，袁尚遣從事安平牽招至上黨督軍糧，〔牽，姓；招，名。〕未還，尚走中山，招說高幹以并州迎尚，并力觀變，〔說，輸芮翻。〕幹不從。招乃東詣曹操，操復以為冀州從事；又辟崔琰為別駕，操謂琰曰：「昨按戶籍，可得三十萬眾，故為大州也。」琰對曰：「今九州幅裂，二袁兄弟親尋干戈，〔左傳，子產曰：昔高辛氏有二子，伯曰閼伯，季曰實沈，居于曠林，不相能也，日尋干戈以相征討。杜預註曰：尋，用也。〕冀方蒸庶，暴骨原野，未聞王師存問風俗，救其塗炭，而校計甲兵，唯此為先，斯豈鄙州士女所望於明公哉！」操改容謝之。〔此操之所以重崔琰而亦不能不害崔琰也。〕\n\n 　　許攸恃功驕嫚，〔烏巢之捷，計出於攸，故恃其功。〕嘗於眾坐呼操小字曰：「某甲，〔裴松之曰：操一名吉利，小字阿瞞。曰某甲者，史隱其辭。坐，徂臥翻。〕卿非我，不得冀州也！」操笑曰：「汝言是也。」然內不樂，〔樂，音洛。〕後竟殺之。\n\n 　　冬，十月，有星孛于東井。〔晉天文志：南方東井八星，天之南門，黃道所經，天之亭候，主水衡事，法令所取平也。孛，蒲內翻。〕\n\n 　　高幹以并州降，操復以幹為并州刺史。〔為幹復叛張本。降，戶江翻。復，扶又翻。〕\n\n 　　曹操之圍鄴也，袁譚復背之，〔復，扶又翻；下同。〕略取甘陵、安平、勃海、河間。攻袁尚於中山，尚敗，走故安，〔故安縣，屬涿郡。賢曰：故城在今易州縣南。〕從袁熙；譚悉收其眾，還屯龍湊。操與評書，責以負約，與之絕婚，女還，然後進討。〔袁尚破走，操於是始討譚。〕十二月，操軍其門，譚拔平原，走保南皮，臨清河而屯。〔水經：清河過南皮縣西。〕操入平原，略定諸縣。\n\n 　　曹操表公孫度為武威將軍，封永寧鄉侯。度曰：「我王遼東，何永寧也！」〔王，于況翻。〕藏印綬於武庫。〔遼東郡之武庫也。〕是歲，度卒，子康嗣位，以永寧鄉侯封其弟恭。\n\n 　　操以牽招嘗為袁氏領烏桓，〔牽，姓；招，名。袁紹先嘗辟招為督軍從事，兼領烏桓突騎。〕遣詣柳城，撫慰烏桓。值峭王嚴五千騎欲助袁譚，又，公孫康遣使韓忠假峭王單于印綬。峭王大會群長，〔烏桓部落，各有君長。峭，七笑翻。使，疏吏翻。長，知兩翻。〕忠亦在坐。〔坐，才臥翻；下同。〕峭王問招：「昔袁公言受天子之命，假我為單于；今曹公復言當更白天子，假我真單于；遼東復持印綬來。〔復，扶又翻。〕如此，誰當為正﹖」招答曰：「昔袁公承制，得有所拜假；中間違錯天子命，〔違，異也，背也。錯，乘也。〕曹公代之，言當白天子，更假真單于；【章：甲十一行本「于」下有「是也」二字；乙十一行本同。】遼東東下郡，何得擅稱拜假也！」忠曰：「我遼東在滄海之東，擁兵百餘萬，又有扶餘、濊貊之用，〔濊，音穢。貊，莫百翻。〕當今之勢，強者為右，曹操何得獨為是也！」招呵忠曰：「曹公允恭明哲，〔孔安國尚書註曰：不道忠信之言為囂。〕今恃險遠，背違王命，〔背，蒲妹翻。〕欲擅拜假，侮弄神器；〔威福，帝王之神器。〕方當屠戮，何敢慢易咎毀大人！」〔大人，謂曹公。易，以豉翻。〕便捉忠頭頓築，拔刀欲斬之。峭王驚怖，〔怖，普布翻。〕徒跣抱招，以救請忠，左右失色。招乃還坐，為峭王等說成敗之效，禍福所歸；皆下席跪伏，敬受敕教，〔敕，戒也。為，于偽翻。〕便辭遼東之使，罷所嚴騎。\n\n 　　丹陽大都督媯覽、郡丞戴員殺太守孫翊。將軍孫河屯京城，馳赴宛陵，〔京城，即漢吳郡丹徒縣也。孫權自吳徙居之，命曰京城，亦曰京口。余謂此「京」，取爾雅「丘絕高曰京」之義。宛陵，丹陽郡治所。媯覽、戴員，盛憲之黨也。媯，俱為翻；姓也。舜居媯汭，其後因以為氏。員，音云。〕覽、員復殺之；〔復，扶又翻。〕遣入迎揚州刺史劉馥，〔馥，曹操所用也。〕令住歷陽，以丹陽應之。〔歷陽與丹陽隔江，使馥來屯，以為聲援。〕\n\n 　　覽入居軍府中，欲逼取翊妻徐氏。徐氏紿之曰：「乞須晦日，〔月終為晦，陰之盡也。紿，蕩亥翻。〕設祭除服，然後聽命。」覽許之。 徐氏潛使所親語翊親近舊將孫高、傅嬰等與共圖覽，〔語，牛倨翻。〕高、嬰涕泣許諾，密呼翊時侍養者二十餘人與盟誓合謀。〔侍養，謂侍翊左右，而厚蒙給養 者。〕到晦日，設祭。徐氏哭泣盡哀，畢，乃除服，薰香沐浴，言笑懽悅。大小悽愴，〔悽，悲也，痛也。愴，傷也，音初亮翻。〕怪其如此。覽密覘，無復疑意。 〔覘，丑廉翻，又丑艷翻。復，扶又翻。〕徐氏呼高、嬰置戶內，使人召覽入。徐氏出戶拜覽，適得一拜，徐大呼：「二君可起！」〔呼，火故翻。〕高、嬰俱出， 共殺覽，餘人即就外殺員。徐氏乃還縗絰，〔復著縗絰也。縗，倉回翻。〕奉覽、員首以祭翊墓，舉軍震駭。\n\n 　　孫權聞亂，從椒丘還。〔椒丘，在豫章。〕至丹陽，悉族誅覽、員餘黨，擢高、嬰為牙門，〔牙門，將也。〕其餘賞賜有差。\n\n 　　河子韶，年十七，牧何餘眾屯京城。權引軍歸吳，夜至京城下營，試攻驚之；兵皆乘城，傳檄備警，讙聲動也，〔讙，許元翻。〕頗射外人。權使曉喻，乃止。明日見韶，拜承烈校尉，統河部曲。〔史言孫權能用人以保江東。射，而亦翻。〕\n\n 　　十年（乙酉、二○五）\n\n 　　春，正月，曹操攻南皮，袁譚出戰，士卒多死。操欲援之，議郎曹純曰：「今縣師深入，〔純，仁之弟也。縣，讀曰懸。〕難以持久，若進不能克，退必喪威。」〔喪，息浪翻。〕乃自執桴鼓以率攻者，捊，音膚。〕遂克之。譚出走，追斬之。\n\n 　　李孚自稱冀州主簿，求見操曰：「今城中強弱相陵，人心擾亂，以為宜令新降為內所識信者宣傳明教。」〔降，戶江翻。〕操即使孚往入城，告瑜吏民，使各安故業，不得相侵，城中乃安。〔李孚，小才也，挾才以求知，非懷才以待聘者也。〕操於是斬郭圖等及其妻子。〔郭圖、審配各有黨附，交鬬譚、尚，使尋干戈，以貽曹氏之驅除。譚、尚既敗，二人亦誅，禍福之報為爽矣。〕\n\n 　　袁譚使王脩運糧於樂安，聞譚急，將所領兵往赴之，至高密，聞譚死，下馬號哭曰：「無君焉歸！」〔號，戶刀翻。焉，於虔翻。〕遂詣曹操，乞收葬譚尸，操許之，復使脩還樂安，督軍糧。譚所部諸城皆服，唯樂安太守管統不下。操命脩取統首，〔使還運糧，就取統首也。〕脩以統亡國忠臣，解其縛，使詣操，操悅而赦之，辟脩為司空掾。\n\n 　　郭嘉說操多辟青、冀、幽、并名士以為掾屬，使人心歸附，操從之。官渡之戰，袁紹使陳琳為檄書，數操罪惡，連及家世，極其醜詆。及袁氏敗，琳歸操，操曰：「卿昔為本初移書，〔說，輸芮翻；下同。數，所具翻。為，于偽翻；下同。〕但可罪狀孤身，何乃上及父祖邪！」〔按文選，琳為紹檄豫州。蓋帝都許，許屬潁川郡，豫州部屬也，故選專以檄豫州為言。琳檄略曰：「操祖父騰，與左悺、徐璜並作妖孽，饕餮放橫，傷化害人。父嵩，乞伹攜養，因臧買位，竊盜鼎司。操姦閹遺醜，僄狡鋒俠，好亂樂禍。」又數其殘賢害善，專制朝政，發掘墳陵之罪。文多不載。〕琳謝罪，操釋之，使與陳留阮瑀俱管記室。〔漢公府有記室令史，主上章表報書記。〕\n\n 　　先是漁陽王松據涿郡，〔先，悉薦翻。〕郡人劉放說松以地歸操，操辟放參司空軍事。〔為劉放因此管魏機密以亂魏張本。〕\n\n 　　袁熙為其將焦觸、張南所攻，與尚俱奔遼西烏桓。〔遼西烏桓，其酋曰蹋頓。〕觸自號幽州刺史，驅率諸郡太守令長，背袁向曹，〔長，知兩翻。背，蒲妹翻。〕陳兵數萬，殺白馬而盟，令曰：「敢違者斬！」眾莫敢仰視，各以次歃。〔歃，色洽翻。〕別駕代郡韓珩曰：〔珩，音行。〕「吾受袁公父子厚恩，今其破亡，智不能救，勇不能死，於義闕矣；若乃北面曹氏，所不能為也。」一坐為珩失色。〔坐，徂臥翻。〕觸曰：「夫舉大事，當立大義，事之濟否，不待一人，可卒珩志，以厲事君。」〔卒，子恤翻。〕乃捨之。觸等遂降曹操，皆封為列侯。〔降，戶江翻。〕\n\n 　　夏，四月，黑山賊帥張燕率其眾十餘萬降，〔帥，所類翻。〕封安國亭侯。\n\n 　　故安趙犢、霍奴等殺幽州刺史及涿郡太守，三郡烏桓攻鮮于輔於獷平。〔三郡烏桓，遼西蹋頓、遼東蘇僕延、右北平烏延也。獷平縣，屬漁陽郡。服虔曰：獷，音鞏。師古曰：音九勇翻，又音骐。〕秋，八月，操討犢等，斬之；乃渡潞水救獷平，烏桓走出塞。\n\n 　　冬，十月，高幹聞操討烏桓，復以并州叛，〔復，扶又翻。〕執上黨太守，舉兵守壺關口。〔賢曰：潞州上黨縣有壺山口，因其險而置關焉。二漢志，壺關縣，屬上黨郡。〕操遣其將樂進、李典擊之。河內張晟，眾萬餘人，寇崤、澠間，〔晟，成正翻。澠，彌兗翻。〕弘農張琰起兵以應之。\n\n 　　河東太守王邑被徵，〔被，皮義翻。〕郡掾衛固及中郎將范先等詣司隸校尉鍾繇，請留之。〔掾，俞絹翻。〕繇不許。固等外以請邑為名，而內實與高幹通謀。曹操謂荀彧曰：「關西諸將，外服內貳，張晟寇亂殽、澠，南通劉表，固等因之，將為深害。當今河東，天下之要地也，〔高幹據并州，馬騰、韓遂等據關中，往來交通，皆由河東，故曰要地。〕君為我舉賢才以鎮之。」〔為，于偽翻。〕彧曰：「西平太守京兆杜畿，〔漢末分金城置西平郡。〕勇足以當難，〔難，乃旦翻；下同。〕智足以應變。」操乃以畿為河東太守。鍾繇促王邑交符，〔交郡符也。〕邑佩印綬，徑從河忠詣許自歸。〔河北縣，屬河東郡。宋白曰：陝州平陸縣，本漢大陽縣也，後漢改為河北縣。〕\n\n 　　衛固等使兵數千人絕陝津，〔水經註：河水東過陝縣北，河北對茅城，謂之茅津，亦謂之陝津。陝，式冉翻。〕杜畿至，數月不得渡，操遣夏侯惇討固等，未至，畿曰：「河東有三萬戶，非皆欲為亂也。今兵迫之急，欲為善者無主，必懼而聽於固。固等勢專，【章：甲十一行本「專」下有「必以死戰」四字；乙十一行本同；孔本同；張校同。】討之不勝，為難未已；討之而勝，是殘一郡之民也。且固等未顯絕王命，外以請故君為名，必不害新君，吾單車直往，出其不意，固為人多計而無斷，〔斷，丁亂翻。〕必偽受吾，吾得居郡一月，以計縻之，足矣。」遂詭道從郖津渡。〔水經註：河水東逕湖縣故城北，又東合柏谷水，又東右合門水。河水於此有郖津之名。郖，音竇。〕\n\n 　　范先欲殺畿以威眾，且觀畿去就，於門下斬殺主簿以下三十餘人，畿舉動自若。於是固曰：「殺之無損，徒有惡名；且制之在我。」遂奉之。畿謂固、先曰：「衛、范，河東之望也，吾仰成而已。〔仰，牛向翻。〕然君臣有定義，成敗同之，大事當共平議。」以固為都督，行丞事，領功曹；〔既以為都督，又令行郡丞事，又領功曹也。都督掌兵，丞貳太守，於郡事無所不關，功曹掌選署功勞，陽以郡權悉與之也。〕將校吏兵三千餘人，皆范先督之。〔將，即亮翻。校，戶教翻。〕固等喜，雖陽事畿，不以為意。固欲大發兵，畿患之，說固曰：「今大發兵，眾情必擾，不如徐以貲募兵。」固以為然，從之，得兵甚少。〔以貲募兵，則郡計不足以繼，故得兵甚少。〕畿又喻固等曰：「人情顧家，諸將掾史，可分遺休息，〔掾，于絹翻。〕急緩召之不難。」固等惡逆眾心，〔惡，烏路翻。〕又從之。於是善人在外，陰為己援；惡人分散，各還其家。\n\n 　　會白騎攻東垣，〔白騎，張白騎之眾相聚為賊者也。垣縣，屬河東郡，「東」字衍。續漢志，垣縣，註云：山在東，狀如垣。蓋此時已有東垣之名。騎，奇寄翻。〕高幹入濩澤。〔濩澤縣，屬河東郡。賢曰：今澤州縣。師古曰：濩，音烏號翻。〕畿知諸縣附己，乃出，單將數十騎，赴堅壁而守之，〔將，即亮翻。堅壁，壁壘之最堅者。〕吏民多舉城助畿者，〔舉城，謂舉屬縣城也。〕比數十日，〔比，必寐翻。〕得四千餘人。固等與高幹、張晟共攻畿，不下，略諸縣，無所得。曹操使議郎張既西徵關中諸將馬騰等，皆引兵會擊晟等，破之，斬固、琰等首，其餘黨與皆赦之。\n\n 　　於是杜畿治河東，務崇寬惠。〔治，直之翻。〕民有辭訟，畿為陳義理，遣歸諦思之，〔為，于偽翻。諦，可計翻；審也。〕父老皆自相責怒，不敢訟；勸耕桑，課畜牧，百姓家家豐實；然後興學校，〔校，戶教翻。〕舉孝弟，〔弟，讀曰悌。〕修戎事，講武備，河東遂安。畿在河東十六年，常為天下最。〔為曹操因河東資實以平關中張本。杜畿之子為杜恕，恕之子為杜預。其守河東，觀其方略，固未易才也。余竊謂杜氏仕於魏、晉，累世貴盛，必有家傳，史因而書之，固有過其實者。〕\n\n 　　祕書監、侍中荀悅〔桓帝延熹二年，置祕書監，秩六百石。〕作申鑒五篇，奏之。悅，爽之兄子也。時政在曹氏，天子恭己，言恭己南面而巳，政事無所預也。孔子曰：無為而治者，其舜也歟！夫何為哉，恭己正南面而巳。後世遂以政在強臣、己無所預為恭己。舜之恭己，果如是哉！〕悅志在獻替，〔獻可替否。〕而謀無所用，故作是書。其大略曰：「為政之術，先屏四患，〔屏，必郢翻。〕乃崇五政。偽亂俗，私壞法，放越軌，者敗制：〔壞，音怪。敗，補邁翻。〕四者不除，則政末由行矣，是謂四患。興農桑以養其生，審好惡以正其俗，〔好，呼到翻。惡，烏路翻。〕宣文教以章其化，立武備以秉其威，明賞罰以統其法，是謂五政。人不畏死，不可懼以罪；人不樂生，不可勸以善。故在上者，先豐民財以定其志，是謂養生。〔此說，萬世不可易也。樂，音洛。〕善惡要乎功罪，毀譽效於準驗，〔書云：無稽之言勿聽。〕聽言責事，舉名察實，無或詐偽以蕩眾心。〔蕩，謂動之也。以詐偽動之，則人之心亦必動於詐偽，以應其上。〕故俗無姦怪，民無淫風，是謂正俗。榮辱者，賞罰之精華也，故禮教榮辱以加君子，化其情也；桎梏鞭撲以加小人，化其形也。〔桎，之日翻。梏，工沃翻。撲，普卜翻。〕若教化之廢，推中人而墜於小人之域，〔推，吐雷翻。〕教化之行，引中人而納於君子之塗，是謂章化。在上者必有武備以戒不虞，安居則寄之內政，〔國語：管仲相齊桓公，作內政以寄軍令。〕有事則用之軍旅，是謂秉威。賞罰，政之柄也。人主不亡賞，非愛其財也，賞妄行，則善不勸矣；不妄罰，非矜其人也，罰妄行，則惡不懲矣。賞不勸，謂之止善，罰不懲，謂之縱惡。在上者能不止下為善，不縱下為惡，則國法立矣。是謂統法。四患既獨，【章：甲十一行本「獨」作「蠲」；乙十一行本同；熊校同。】五政又立，行之以誠，守之以固，簡而感，疏而不失，垂拱揖讓，而海內平矣。」〔荀悅申鑒，其立論精切，關於國家興亡之大致，過於彧、攸；至於揣摩天下之勢，應敵設變，以制一時之勝，悅未必能也。曹操姦雄，親信彧、攸，而悅乃在天子左右。悅非比於彧、攸，而操不之忌，蓋知悅但能持論，其才必不能辦也。嗚呼！東都之季，荀淑以名德稱，而彧、攸以智略濟，荀悅蓋得其祖父之彷彿耳！其才不足以用世，其言僅見於此書。後之有天下國家者，尚論其世，深味其言，則知悅之忠於漢室，而有補於天下國家也。蠲，吉玄翻。〕\n",
    "资治通鉴第六十五卷-汉纪五十七": "　　漢紀五十七〔起柔兆閹茂（丙戌），盡著雍困敦（戊子），凡三年。〕\n\n 　　孝獻皇帝庚\n\n 　　建安十一年（丙戌、二○六）\n\n 　　春，正月，有星孛于北斗。〔晉天文志：北斗七星，在太微北：一曰天樞，二曰璇，三曰璣，四曰權，五曰玉衡，六曰開陽，七曰搖光；一至四為魁，五至七為杓。孛，蒲內翻。〕\n\n 　　曹操自將擊高幹，〔將，即亮翻。〕留其世子丕守鄴，使別駕從事崔琰傅之。操圍壺關，三月，壺關降。〔降，戶江翻。〕高幹自入匈奴求救，單于不受；幹獨與數騎亡，欲南奔荊州，〔騎，奇寄翻。欲奔劉表也。〕上洛都尉王琰捕斬之，〔上洛縣，前漢屬弘農，後漢屬京兆。嶢關在縣西北，故置都尉。劉昫曰：言縣在洛水之上，故以為名。〕并州悉平。\n\n 　　曹操使陳郡梁習以別部司馬領并州刺史。時荒亂之餘，胡、狄雄張，【張：知亮翻。】吏民亡叛入其部落，〔南匈奴部茖皆在并州界。〕兵家擁眾，各為寇害。〔謂諸豪右擁眾自保者。〕習到官，誘喻招納，〔誘，音酉。〕皆禮召其豪右，稍稍薦舉，使詣幕府；豪右已盡，次發諸丁強以為義從；〔言其以義從軍也。從，才用翻。〕又因大軍出征，令諸將分請以為勇力。吏兵已去之後，稍移其家，前後送鄴，凡數萬口；其不從命者，興兵致討，斬首千數，降附者萬計。單于恭順，名王稽顙，〔名王，即匈奴諸部王也。降，戶江翻。稽，音啟。〕服事供職，同於編戶。〔編，聯次也；編於民籍，故曰編戶。〕邊境肅清，百姓布野，勤勸農桑，令行禁止。〔令之則行，禁之則止。〕長老稱詠，以為自所聞識，刺史未有如習者。〔長，知兩翻。〕習乃貢達名士避地州界者河內常林、楊俊、王象、荀緯及太原王凌之徒，操悉以為縣長，〔緯，于貴翻。長，知兩翻。〕後皆顯名於世。\n\n 　　初，山陽仲長統遊學至并州，過高幹，〔仲長，複姓。過，工禾翻。〕幹善遇之，訪以世事。統謂幹曰：「君有雄志而無雄材，好士而不能擇人，〔好，呼到翻。〕所以為君深戒也。」幹雅自多，〔自以為多才也。〕不悅統言，統遂去之。幹死，荀彧舉統為尚書郎。〔百官志：尚書侍郎三十六人，四百石；一曹六人，主作文書起草。蔡質漢儀曰：尚書郎，初從三署詣臺試，初上臺，稱守尚書郎中；歲滿，稱尚書郎；三年，稱侍郎。〕著論曰昌言，〔孔安國曰：昌，當也。當理之言。〕其言治亂，略曰：「豪傑之當天命者，未始有天下之分者也，〔治，直吏翻。分，扶問翻。〕無天下之分，故戰爭者競起焉。角智者皆窮，角力者皆負，〔角，競也，校也。〕形不堪復伉，〔復，扶又翻；下同。伉，口浪翻，敵也。〕勢不足復校，乃始羈首係頸，就我之銜紲耳。〔賢曰：銜，勒也。紲，羈也。紲，音息列翻。〕及繼體之時，豪傑之心既紹，士民之志已定，貴有常家，尊在一人。當此之時，雖下愚之才居之，猶能使恩同天地，威侔鬼神，周、孔數千無所復角其聖，賁、育百萬無所復奮其勇矣。〔賁，音奔。〕彼後嗣之愚主，見天下莫敢與之違，自謂若天地之不可亡也，乃奔其私嗜，騁其邪欲，君臣宣淫，〔左傳，泄冶曰：「公卿宣淫，民無效焉。」杜預曰：宣，示也。〕上下同惡，荒廢庶政，棄忘人物。信任親愛者，盡佞諂容說之人也；〔說，讀曰悅。〕寵貴隆豐者，盡后妃姬妾之家也。遂至熬天下之脂膏，斲生民之骨髓，怨毒無聊，禍亂並起，中國援攘，四夷侵叛，土崩瓦解，一朝而去，昔之為我哺孔之子孫者，今盡是我飲血之寇讎也。至於運徙勢去，猶不覺悟者，豈非富貴生不仁，沈溺致愚疾邪！〔沈，持林翻。〕存亡以之迭代，治亂從此周復，〔左傳：美、惡周必復，天之道也。〕天道常然之大數也。」\n\n 　　秋，七月，武威太守張猛殺雍州刺史邯鄲商；〔興平元年，分涼州河西四郡置雍州。雍，於用翻。〕州兵討誅之。猛，奐之子也。\n\n 　　八月，曹操東討海賊管承，至淳于，〔淳于縣，屬北海國。賢曰：故城在今密州安丘縣東北。〕遣將樂進、李典擊破之，承走入海島。\n\n 　　昌豨復叛，操遣于禁討斬之。〔豨，許豈翻，又音希。豨降見上卷建安六年。復，扶又翻。〕\n\n 　　是歲，立故琅邪王容子熙為琅邪王，齊、北海、阜陵、下邳、常山、甘陵、濟陰、平原八國皆除。〔容，光武子琅邪孝王京之雲孫也。容薨，國絕，今復立其子。齊，光武兄武王縯之後。北海，縯少子靖王興之後。阜陵，光武子質王延之後。下邳，明帝子惠王衍之後。常山，明帝子頃王昞之後。甘陵，章帝子清河孝王慶之後。濟陰，明帝子悼王長薨而無子，國除久矣；據范史，當是濟北，章帝子惠王壽之後，亦以是年國除。平原，和帝子懷王勝始封，薨而無子，以河間王開子翼繼之；翼廢為蠡吾侯子志立為桓帝，復以帝兄碩為平原王，奉翼後，至是國亦除。八國皆除，而獨立熙繼琅邪者，容先遣弟邈至長安貢獻，操時在東郡，邈盛稱其忠誠，操以此德容，故為容立後。除八國者，漸以弱漢宗室也。濟，子禮翻。〕\n\n 　　烏桓乘天下亂，略有漢民十餘萬戶，袁紹皆立其酋豪為單于，〔酋，慈由翻。〕以家人子為己女，妻焉。〔妻，七細翻。〕遼西烏桓蹋頓尤強，〔蹋，徒臘翻。〕為紹所厚，故尚兄弟歸之，數人塞為寇，〔數，所角翻。〕欲助尚復故地。曹操將擊之，鑿平虜渠、泉州渠以通運。〔操紀云：鑿渠，自呼沱入泒水，名平虜渠；又從泃河口，鑿入潞河，名泉州渠，以通海。泒，音孤。泃，音句。賢曰：呼沱河，舊在饒陽南，至曹操因饒河故瀆，決令北注新溝水，所以今 在饒陽縣北。說文：泒水，出鴈門葰人戍夫山，東北入海。水經註：泃水，出右北平無終縣西山，西北流，過平谷縣而東南流，又南流入於潞河，又東合泉州渠口， 曹操所鑿也。渠東至海陽縣樂安亭南與濡水合，而入于海。泉州、平谷二縣，皆屬漁陽郡。賢曰：泉州故城，在今幽州雍奴縣南。海陽縣，屬遼西郡。葰，相維 翻。〕\n\n 　　孫權擊山賊麻、保二屯，平之。〔水經註：江水過陸口而東，左得麻屯口，南直蒲圻洲，水北入百有餘里，吳所屯也。〕\n\n 　　十二年（丁亥、二○七）\n\n 　　春，二月，曹操自淳于還鄴。丁酉，操奏封大功臣二十餘人，皆為列侯；因表萬歲亭侯荀彧功狀，〔九域志：鄭州有萬歲亭，彧所封也。〕三月，增封彧千戶。又欲授以三公，彧使荀攸深自陳讓，至于十數，乃止。\n\n 　　曹操將擊烏桓。諸將皆曰：「袁尚亡虜耳，夷狄貪而無親，豈能為尚用。今深入征之，劉備必說劉表以襲許，〔說，輸芮翻。〕萬一為變，事不可悔。」郭嘉曰：「公雖威震天下，故恃其遠，必不設備，因其無備，卒破【章：甲十二行本「破」作「然」；乙十一行本同；孔本同；張校同。】擊之，可破滅也。〔卒，讀曰猝。〕且袁紹有恩於民夷，而尚兄弟生存。今四州之民，徒以威附，德施未加，〔施，式豉翻。〕舍而南征，〔舍，讀曰捨。〕尚因烏桓之資，招其死主之臣，〔言欲為其主致死，而留滯不得逞者。〕胡人一動，民夷俱應，以生蹋頓之心，成覬覦之計，〔覬，音冀。覦，音俞。〕恐青、冀非己之有也。表坐談客耳，自知才不足以御備，重任之則恐不能制，輕任之則備不為用，雖虛國遠征，公無憂矣。」操從之。行至易，〔易縣，前漢屬涿郡，後漢省。宋白曰：漢易縣故城，在今涿州歸義縣東南十五里，大易故城是。〕郭嘉曰：「兵貴神速。今千里襲人，輜重多，難以趨利，〔重，直用翻；下同。趨，七喻翻。〕且彼聞之，必為備；不如留輜重，輕兵兼道以出，掩其不意。」\n\n 　　初，袁紹數遣使召田　疇於無終，〔疇保無終，見六十卷初元四年。數，所角翻。〕又即授將軍印，使安輯，所統，疇皆拒之。及曹操定冀州，河間邢顒謂疇曰：「黃巾起來，二十餘年，海內鼎沸，百姓流離。今聞曹公法令嚴。民厭亂矣，亂極則平，請以身先。」遂裝還鄉里。〔顒，魯容翻。顒從疇游，積五年乃歸。先，悉薦翻。〕疇曰：「邢顒，天民之先覺者也。」〔伊尹曰：予，天民之先覺者也。此以道自任者也。若邢顒之先覺，特見幾耳。〕操以顒為冀州從事。疇忿烏桓多殺其本郡冠蓋，〔謂郡中名勝之士。〕意欲討之而力未能。操遣使辟疇，疇戒其門下趣治嚴。〔趣，讀曰促。嚴即裝也。自東都避明帝諱，改裝曰嚴，後遂因之。〕門人曰：「昔袁金慕君，禮命五至，君義不屈；今曹公使一來而君若恐弗及者，何也﹖」〔使，疏吏翻；下同。〕疇笑曰：「此非君所識也。」遂隨仗者到軍，拜為蓨令，〔蓨縣，前漢屬信都，後漢屬勃海。師古曰：蓨，音條。〕隨軍次無終。\n\n 　　時方夏水雨，而濱海洿下，〔洿，汪胡翻。〕濘滯不通，虜亦遮守蹊要，〔蹊，逕路也；蹊要，徑路要處也。濘，乃定翻。〕軍不得進。操患之，以問田疇。疇曰：「此道，秋夏每常有水，淺不通車馬，深不載舟船，為難 久矣。舊北平郡治在平岡，道出廬龍，達于柳城；〔前漢右北平郡治平岡縣，後漢省平岡縣，改治土垠縣。垠，音銀。賢曰：土垠故城，在今平州西南。水經註曰： 自無終東出廬龍塞，又東越青陘至凡城二百許里。自凡城東北出，趣平岡，可百八十里，血黃龍則五百里。故田疇引軍出廬龍塞，塹山堙谷，百百餘里，逕白檀，歷 平岡，登白狼山，望柳城也。〕自建武以來，陷壞斷絕，垂二百載，〔載，子亥翻。〕而尚有微逕可從。今虜將以大軍當由無終，不得進而退，懈弛無備。若嘿回軍，從廬龍口越白檀之險，出空虛之地，路近而便，掩其不備，蹋頓可不戰而禽也。」操曰：「善！」乃引軍還，而署大木表於水側路傍曰：「方今夏暑，道路不通，且俟秋冬，乃復進軍。」〔復，扶又翻。〕虜候騎見之，誠以為大軍去也。〔騎，奇寄翻。〕\n\n 　　操令疇將其眾為鄉導，〔將，即亮翻。鄉，讀曰嚮。〕上徐無山，〔史記正義：徐無山，在右北平徐無縣西北。徐無山，即田疇所保聚處。〕塹山堙谷，五百餘里，經白檀，歷平岡，涉鮮卑庭，〔白檀縣，屬右北平郡。宋白曰：白檀故城，在檀州燕樂縣界。此時鮮卑庭已在右北平郡界，蓋慕容廆之先也。塹，七艷翻。〕東指柳城。未至二百里，虜乃知之。尚、熙與蹋頓及遼西單于樓班、〔樓班，丘力居之子也。〕右北平單于能臣抵之等〔左北平石城縣西。烏丸傳：逆戰於凡城，則白狼山蓋在凡城。〕卒與虜遇，〔卒，讀曰猝。〕眾甚盛。操車重在後，〔車重，即輜重。重，直用翻。〕被甲者少，左右皆懼。〔被，皮義翻。少，詩沼翻。〕操登高，望虜陣不整，乃縱兵擊之，吏張遼為前鋒，虜眾大崩，斬蹋頓及名王已下，胡、漢降者二餘萬口。〔降，戶江翻。〕\n\n 　　遼東單于速僕丸〔速僕丸，即蘇僕延，語有輕重耳。〕與尚、熙奔遼東太守公孫康，其眾尚有數千騎。彧勸操遂擊之，操曰：「吾方使康斬送尚、熙首，不煩兵矣。」九月，操引兵自柳城還。公孫康欲取尚、熙以為功，乃先置精勇於貛中，然後請尚、熙入，未及坐，康叱伏兵禽之，遂斬尚、熙，井速僕丸首送之。諸將或問操：「公還而康斬尚、熙，何也﹖」操曰：「彼素畏尚、熙，吾急之則并力，緩之則自相圖，其勢然也。」操梟尚首，〔梟，古堯翻。〕令三軍：「敢有哭之者斬！」牽招獨設祭悲哭，〔牽招先為袁氏從事，故祭哭之。〕操義之，舉為茂才。\n\n 　　時天寒且旱，二百里無水，軍又乏食，殺馬數千匹以為糧，鑿地入三十餘丈方得水。既還，科問前諫者，〔科，條也。問前諫者，科具其姓名也。〕眾莫知其故，人人皆懼。操皆厚賞之，曰：「孤前行，乘危以徼倖，〔徼，堅堯翻。〕雖得之，天所佐也，顧不可以為常。諸君之諫，萬安之計，是以相賞，後勿難言之。」\n\n 　　冬，十月，辛卯，有星孛于鶉尾。〔蔡邕曰：自張十二度至軫六度，謂之鶉尾之次。陳卓曰：自張十七度至軫十一度，謂之鶉尾；於辰在巳。〕\n\n 　　乙巳，黃巾殺濟南王贇。〔賢曰：贇，河間孝王開五代孫。靈帝立其父康為濟南王，以奉孝仁皇祀。濟，子禮翻。贇，於倫翻。〕\n\n 　　師還，論功行賞，〔還，從宣翻，又如字。〕以五百戶封田疇為亭侯。疇曰：「吾始為劉公報仇，率眾遁逃，〔事見六十卷初平四年。為，于偽翻。〕志義不立，反以為利，非本志也。」固讓不受。操知其至心，許而不奪。〔不奪其志也。孔子曰：匹夫不可奪志。〕\n\n 　　操之北伐也，劉備說劉表襲許，〔說，輸芮翻。〕表不能用。及聞操還，表謂備曰：「不用君言，故為失此大會。」〔猶言大機會也。〕備曰：「今天下分裂，日尋干戈，事會之來，豈有終極乎！若能應之於後者，則此未足為恨也。」〔豪桀之言，故自與常人不同。〕\n\n 　　是歲，孫權西擊黃祖，虜其人民而還。\n\n 　　權母吳氏疾篤，引見長昭等，屬以後事而卒。〔屬，之欲翻。卒，子恤翻。〕\n\n 　　初，琅邪諸葛亮寓居襄阳隆中，〔亮從父玄，為豫章太守，將亮之官。會漢朝以朱皓代玄，玄與亮往依劉表。漢晉春秋曰：亮家于南陽之鄧縣，在襄陽城西二十里，號曰隆中。按東坡詩萬山西北古隆中也。故其萬山詩云：「回頭望西北，隱隱龜背起；傳云古隆中，萬樹桑柘美。」〕每自比管仲、樂毅；時人莫之許也，惟潁川徐庶與崔州平謂為信然。州平，烈之子也。〔崔烈事靈帝，以入錢為公。〕\n\n 　　劉備在荊州，訪士於襄陽司馬徽。徽曰：「儒生俗士，豈識時務，識時務者在乎俊傑。此間自有伏龍、鳳雛。」備問為誰，曰：「諸葛孔明、龐士元也。」〔諸葛亮，字孔明。龐統，字士元。龐，皮江翻。〕徐庶見備於新野，備器之。〔物之有用者謂之器：器之者，器重之也；重其才之足以用世也。〕庶謂備曰：「諸葛孔明，臥龍也，將軍豈願見之乎﹖」備曰：「君與俱來。」庶曰：「此人可就見，不可屈致也，將軍宜枉駕顧之。」\n\n 　　備由是詣亮，〔備以梟雄之才，聞徐庶一言，三枉駕以見孔明，此必庶之材器有以取重於備，備遂信之也。庶自辭備歸操之後，寂無所聞，今觀其捨舊從新之言， 質天地而無愧，則其人從可知矣。〕凡三往，乃見。因屏人曰：「漢室傾頹，姦臣竊命，孤不度德量力，欲信大義於天下，〔屏，必郢翻。度，徒洛翻。量，音良。 信，讀曰申。〕而智術淺短，遂用猖蹶，〔猖，披猖。蹶，顛蹶。〕至于今日。然志猶未已，君謂計將安出﹖」亮曰：「今曹操已擁百萬之眾，挾天子而令諸侯，此誠不可與爭鋒。孫權據有江東，已歷三世，國險而民附，賢能為之用，此可與為援而不可圖也。荊州北據漢、沔，利盡南海，〔謂自桂陽、蒼梧跨有交州，則利盡南海也。〕東連吳會，〔吳會者，言吳為東南一都會也。〕西通巴、蜀，此用武之國，而其主不能守，此殆天所以資將軍也。益州險塞，沃野千里，天府之土；劉璋闇弱，張魯在北，民殷國富而不知存恤，智能之士思得明君。〔張松、法正之徒雖未與亮交際，亮固逆知之矣。〕將軍既帝室之冑，〔冑，裔也。〕信義著於四海，若跨有荊、益，保其巖阻，撫和戎、越，結好孫權，〔好，呼到翻；下同。〕內脩政治，外觀時變，則霸業可成，漢室可興矣。」〔所謂俊傑者，量時審勢規畫定於胸中，儻非其人，未易與之言也。治，直吏翻。〕備曰：「善！」於是與亮情好曰密。〔好，呼到翻。〕關羽、張飛不悅，備解之曰：「孤之有孔明，猶魚之有水也。〔魚有水則生，無水則死。〕願諸君勿復言。」〔復，扶又翻。〕羽、飛乃止。\n\n 　　司馬徽清雅有知人之鑒。同縣龐德公素有重名，徽兄事之。諸葛亮每至德公家，獨拜牀下，德公初不令止。〔觀孔明獨拜德公於牀下，孔明所以事德公者為何如邪！德公初不令止，德公所以自居者為何如邪！德公於是不可及矣。〕德公從子統，少時樸鈍，未有識者，〔從，才用翻。少，詩照翻。〕惟德公與徽重之。德公嘗謂孔明為臥龍，士元為鳳雛，德操為水鑑；故德操與劉備語而稱之。〔司馬徽，字德操。〕\n\n 　　十三年（戊子、二○八）\n\n 　　春，正月，司徒趙溫辟曹操子丕。操表「溫辟臣子弟，選舉故不以實」；策色之。〔操以溫辟其子，怒而免之，駕言選舉不以實耳！考異曰：獻帝起居注在十五年，范書帝紀在十三年。按是年罷三公官，溫不至十五年也〕。\n\n 　　曹操還鄴，作玄武池以肄舟師。〔鄴城有玄武苑，操鑿池其中。肄，以四翻，習也。〕\n\n 　　初，巴郡甘寧將僮客八百人歸劉表，〔寧走荊州事見六十一卷興平元年。〕表儒人，不習軍事，寧觀表事勢終必無成，恐一朝眾散，并受其禍，〔聚而不用，其禍必至。〕欲東入吳。黃祖在夏口，〔應劭曰：沔水自江夏別至南郡華容為夏水，過江夏郡而入于江。蓋指夏水入江之地為夏口。庾仲雍曰：夏口，一曰沔口，或曰魯。水經註曰：沔水南至江夏沙羡縣北，南入于江。然則曰夏口，以夏水得名；曰沔口，以沔水得名，曰魯口，以魯山得名；實一處也。其地在江北。自孫權置夏口督。屯江南，今鄂州治是也。故何尚之云：夏口在荊江之中，正對沔口。賢註亦謂夏口戍在今鄂州。於是相承以鄂州為夏口，而江北之夏口晦矣。〕軍不得過，乃留，依祖三年，祖以凡人畜之。〔畜，許六翻，養也。〕孫權擊祖，祖軍敗走，權校尉凌操將兵急追之。〔姓譜：衛康叔支子，為周凌人，子孫以為氏。〕寧善射，將兵在後，射殺操，〔射殺之射，而亦翻。〕祖由是得免。軍罷，還營，待寧如初。祖都督蘇飛數薦寧，〔數，所角翻。〕祖不用；寧欲去，死不免；飛乃白祖，以寧為邾長。〔邾縣，屬江夏郡。地道記曰：楚滅邾，徙其君於此。賢曰：邾故城在今復州竟陵縣東。飛蓋開其奔吳之路也。長，知兩翻。宋白曰：黃州，漢邾縣也。〕寧遂亡奔孫權，〔考異曰：吳志孫權傳，建安八年、十二年，皆嘗討黃祖。凌統傳，父操死時，統年十五，攝父兵。後擊麻保屯，刺殺陳勤。按周瑜、孫瑜傳，以十一年擊麻保屯，則操死似在八年，然後五年寧乃奔權，似晚。今無年月可據，追言之。〕周瑜、呂蒙共薦達之，權禮異，同於舊臣。\n\n 　　寧獻策於權曰：「今漢祚日微，曹操終為篡盜。南荊之地，山川形便，誠國之西勢也。〔謂在吳之西，據上流之形勢。〕寧觀劉表，慮既不遠，兒子又劣，〔言又弱於表也。〕非能承業傳基者也。至尊當早圖之，不可後操。〔言若不先圖劉表，必為操所圖也。後，戶遘翻。〕圖之之計，宜先取黃祖。祖今昏耄已甚，財穀並乏，左右貪縱，吏士必怨，舟船戰具，頓廢不脩，〔頓，壞也。左傳：甲兵不頓。頓，讀曰鈍。〕怠於耕農，軍無法伍，至尊今往，其破可必。一破祖軍，鼓行而西，據楚關，〔楚關，扞關也。蜀伐楚，楚為扞關以拒之，故曰楚關。〕大勢彌廣，即可漸規巴、蜀矣。」權深納之。張昭時在坐，難曰：「今吳下業業，〔坐，徂臥翻。難，乃旦翻。業業，危懼之意。〕若軍果行，恐必致亂。」寧謂昭曰：「國家以蕭何之任付君，君居守而憂亂，奚以希慕古人乎！」〔言固有攸當者，張昭不得以強辭距也。守，式又翻。〕權舉酒屬寧曰：「興霸，〔甘寧，字興霸。屬，之欲翻。〕今年行討，如此酒矣，決以付卿。卿但當勉建方略，令必克祖，則卿之功，何嫌張長吏之言乎！」〔昭為權長史。權之此言，既以獎甘寧之氣，又以全張昭之體。不有居者，誰守社稷；不有行者，誰扞牧圉。長，知兩翻。〕\n \n 　　權遂西擊黃祖。祖橫兩蒙衝〔釋名曰：船狹而長曰蒙衝，以衝突敵船。〕挾守沔口，以栟閭大紲繫石為矴，〔栟閭，椶櫚也。郭璞曰：落穫也，中作器索。栟，卑盈翻。紲，音薛，長繩也。矴，丁定翻，錘舟石。〕上有千人，以弩交射，飛矢雨下，軍不得前。偏將軍董襲與別部司馬凌統俱為前部，各將敢死百人，人被兩鎧，乘大舸，〔將，即亮翻。被，皮義翻。方言，南楚江、湘，凡船大者謂之舸，小者謂之艖。舸，嘉我翻。〕突入蒙衝裏。襲身以刀斷兩紲，〔斷，丁管翻。〕蒙衝乃橫流，大兵遂進。祖令都督陳就以水軍逆戰。平北都尉呂蒙〔蒙自別部司馬，以功為平北都尉。〕勒前鋒，親梟就首。〔梟，堅堯翻。〕於是將士乘勝，水陵並進，傅其城，〔傅，讀曰附。〕盡銳攻之，遂屠其城。祖挺身走，追斬之，〔挺，拔也。〕虜其男女數萬口。\n\n 　　權先作兩函，欲以盛祖及蘇飛首。〔盛，時征翻。〕權為諸將置酒，甘寧下席叩頭，血涕交流，為權言：「飛疇昔舊恩，〔舊恩，謂薦而不用，又開之使奔吳也。為，于偽翻；下同。〕寧不值飛，固已捐骸於溝壑，不得致命於麾下。今飛罪當夷戮，特從將軍乞其首領。」權感其言，謂曰：「今為君置之。若走去何﹖」寧曰：「飛免分裂之禍，受更生之恩，逐之尚心不走，豈當圖亡哉！〔亡，謂亡走。〕若爾，〔爾，猶言如此也。〕寧頭當代入函。」權乃赦之。凌統怨寧殺其父操，常欲殺寧；權命統不得讎之，令寧將兵屯於他所。\n\n 　　夏，六月，罷三公官，復置丞相、御史大夫。〔漢初，以丞相、御史大夫、太尉為三公，哀帝二壽二年，以大司馬、大司徒、大司空為三公，中興以來，以太尉、司徒、司空為三公。今雖復置丞相、御史，而操自為丞相，事權出於一矣。〕癸巳，以曹操為丞相。操以冀州別駕從事崔琰為丞相西曹掾，司空東曹掾陳留毛玠為丞相東曹掾，元城令河內司馬朗為主簿，弟懿為文學掾，冀州主簿盧毓為法曹議令史。〔別駕從事，州牧行部，則奉引，錄眾事。漢制，公府西曹掾主府史署用，東曹掾主二千石、長吏遷除及軍吏，黃閣主簿錄省眾事。文學掾，漢郡曹有之，操於公府創置也。法曹主郵驛科程事。時公府諸曹，皆置議令史。元城縣，屬魏郡〕毓，植之子也。\n\n 　　琰、玠並典選舉，其所舉用皆清正之士，雖於時有盛名而行不由本者，終莫得進。拔敦實，斥華偽，進沖遜，抑阿黨。〔行，下孟翻。沖，謙虛也，和也。〕由是天下之士莫不以廉節自勵，雖貴寵之臣，輿服不敢過度，至乃長吏還者，垢面羸衣，獨乘柴車，軍吏入府，朝服徒行，〔長，知兩翻。朝，直遙翻。〕吏潔於上，俗移於下。操聞之，歎曰：「用人如此，使天下人自治，吾復何為哉！」〔復，扶又翻。〕\n\n 　　司馬懿，少聰達，多大略，〔少，詩照翻。〕崔琰謂其兄朗曰：「君弟聰亮明允，剛斷英特，〔斷，丁亂翻。〕非子所及也！」操聞而辟之，懿辭以風痹。〔痹，必至翻，濕病也。〕操怒，欲收之，懿懼，就職。〔司馬懿始此。〕\n\n 　　操使張遼屯長社，臨發，軍中有謀反者，夜，驚亂起火，一軍盡擾。遼謂左右曰：「勿動！是不一營盡反，必有造變者，欲以驚動人耳。」及令軍中：「其不反者安坐。」遼將親兵數十人中陳而立，〔將，即亮翻。陳，讀曰陣。〕有頃，皆定，即得首謀者，殺之。\n\n 　　初，前將軍馬騰與鎮西將軍韓遂結為異姓兄弟，〔晉職官志曰：四鎮通於柔遠。蓋漢末始置也。〕後以部曲相侵，更為讎敵。朝廷使司隸校尉鍾繇、涼州刺史韋端和解之，徵騰入屯槐里。曹操將征荊州，使張既說騰，令釋部曲還朝，〔說，輸芮翻。〕騰許之。已而更猶豫，既恐其為變，乃移諸縣促儲偫，〔偫，直里翻。〕二千石郊迎，騰不得已，發東。〔發而東入朝也。〕操表騰為衛尉，〔考異曰：典略曰：「建安十五年，徵騰為尉。」按張既傳，「曹公將征荊州，令既說騰入朝。」蓋「三」字誤為「五」耳。〕其以子超為偏將軍，統其眾，悉徙其家屬詣鄴。〔為後十七年族騰張本。〕\n\n 　　秋，七月，曹操南擊劉表。\n\n 　　八月，丁未，以光祿動山陽郗慮為御史大夫。〔郗，丑脂翻。姓譜：郁為高平望姓。〕\n\n 　　壬子，太中大夫孔融棄市。融恃其才望，數戲侮曹操，〔數，所角翻。〕發辭偏宕，〔賢曰：偏邪跌宕，不拘正理。余謂此偏，非邪之謂，言其論議抑揚，有所偏重也。宕，徒浪翻，過也。〕多致乘忤。〔忤，五故翻。〕操以融名重天下，外相容忍而內甚嫌之。融又上書，「宜準古王畿之制，千里寰內不以封建諸侯。」操疑融所論建漸廣，益憚之。〔周禮，方千里曰國畿，其外方五百里曰侯畿。鄭玄曰：畿，限也。千里寰內不以封建，則操不可以居鄴矣，故憚之。〕融與郗慮有隙，慮承操風旨，構成其罪，令丞相軍謀祭酒路粹〔軍師祭酒、軍謀祭酒，皆操所置。〕奏：「融昔在北海，〔建安初，融為北 海相。〕見王室不靜，而招合徒眾，欲規不軌。及與孫爟使語，謗乩朝廷。〔使，疏吏翻。〕又，前與白衣禰衡跌蕩放言，〔賢曰：跌蕩，無儀檢也。放，縱也。 禰，乃禮翻。〕更相贊揚。〔更，工衡翻。〕衡謂融曰『仲尼不死』，融答『顏回復生』，〔復，扶又翻。〕大逆不道，宜極重誅。」操遂收融，并其妻子皆殺之。\n\n 　　初，京兆脂習與融善，〔脂，姓也。魏略：脂習，字元升，後為中大夫。〕每戒融剛直太過，必罹世患。及融死，許下莫敢收者。習往撫尸曰：「文舉舍我死，〔孔融，字文舉。舍，讀曰捨。〕吾何用生為！」操收習，欲殺之，既而赦之。\n\n 　　初，劉表二子，琦、琮。〔琦，渠宜翻。琮，徂宗翻。〕外甥張允並得幸於表，日相與毀琦而譽琮。〔譽，音余。〕琦不自寧，與諸葛亮謀自安之術，亮不對。後乃共升高樓，因令去梯。〔去羌呂翻。〕謂亮曰：「今日上不至天，下不至也，言出子口，而入吾耳，可以言未﹖」亮曰：「君不見申生在內而危，重耳居外而安乎﹖」〔申生，晉獻公之太子，為驪姬所譖，自縊而死。重耳，申生之弟，懼驪姬之讒，出奔。獻公卒後，重耳入，是為文公，遂為霸主。重，直龍翻。〕琦意感悟，陰規出計。會黃祖死，琦求代其任，表乃以琦為江夏太守。〔夏，戶雅翻。〕表病甚，琦歸省疾。〔省，悉景翻。〕瑁、允恐其見表而父子相感，更有託後之意，乃謂琦曰：「將軍命君撫臨江夏，其任至重；今釋眾擅來，必見譴怒。傷親之歡，重增其疾，〔重，直用翻。〕非孝敬之道也。」遂遏于戶外，使不得見，琦流弟而去。表卒，瑁、允等遂以琮為嗣。琮以侯印授琦，琦怒，投之地，將因奔喪作難。〔難，乃旦翻。〕會曹操軍至，琦奔江南。〔按劉備敗於當陽，濟沔與琦會，然後俱到夏口。琦奔江南，在劉琮降後。史究其終言之。〕\n\n 　　章陵太守蒯越〔四親圍廟在章陵，時以為郡，置也。〕及東曹掾傅巽等勸劉琮降操，〔降，戶江翻；下同。〕曰：「逆順有大體，強弱有定勢。以人臣而拒人主，逆道也；以新造之楚而禦中國，必危也；以劉備而敵曹公，不當也。〔當，如字，言不敵也。〕三者皆短，將何以待敵﹖且將軍自料何如劉備﹖若備不足禦曹公，則雖全楚不能以自存也；若足禦曹公，則備不為將軍之也。」琮從之。〔考異曰：范書、陳志表傳皆云韓嵩亦說琮降。按嵩時被囚，必不預謀。〕九月，操至新野，琮遂舉州降，以節迎操。〔節，漢節也。琮父表受之於漢。〕諸將皆疑其詐，婁圭曰：「天下擾援，【章：甲十一行本下「擾」字作「攘」；乙十一行本同。】各貪王命以自重，今以節來，是必至誠。」操遂進兵。\n\n 　　時劉備屯樊，〔樊城，在襄陽東，北臨漢水，周大夫樊仲山甫之邑也；唐為襄州安養縣。〕琮不敢告備。備久之乃覺，遺所親問琮，琮令官屬宋忠詣備宣旨。時曹操已在宛，備乃大驚駭，謂忠曰：「卿諸人作事如此，不早相語，〔語，牛倨翻。〕今禍至方告我，不亦太劇乎！」〔劇，甚也。〕引刀向忠曰：「今斷卿頭，〔斷，丁管反。〕不足以解忿，亦恥丈夫臨別復殺卿輩！」〔復，扶又翻。〕遣忠去。乃呼部曲共議，或勸備攻琮，荊州可得。備曰：「劉荊州臨亡託我以孤，遺，〔無父曰孤。遺，棄也；言父母棄之而去，故曰孤遺。今人謂孤狎無所依仰者為孤遺。〕背信自濟，〔背，蒲妹翻。〕吾所不為，死何面目以見 劉荊州乎！」備將其眾去，過襄陽，〔將，即亮翻。過，工禾翻；下同。〕駐馬呼琮；琮懼，不能起。琮左右及荊州人多歸備。備過辭表墓，涕泣而去。比到當陽， 〔比，必寐翻。當陽縣，屬南郡。〕使會江陵。或謂備曰：「宜速行保江陵，〔江陵，南郡治所。〕今雖擁大眾，被甲者少，〔被，皮義翻。少，詩沼翻。〕若曹公 兵至，何以拒之！」備曰：「夫濟大事必以人為本，今人歸吾，吾何忍棄去！」\n\n 　　習鑿齒論曰：劉玄德雖顛沛險難而信義愈明，〔顛沛，猶言顛仆。難，乃旦翻。〕勢偪事危而言不失道。追景升之顧，則情感三軍；戀走義之士，則甘與同敗。終濟大業，不亦宜乎！。\n\n 　　劉琮將王威說琮曰：「說，輸芮翻。〕「曹操聞將軍既降，劉備已走，必懈弛無備，輕行單進。若給威奇兵數千，徼之於險，操可獲也。〔徼，一遙翻。〕獲操，即威震四海，非徒保守今日而已。」琮不納。〔使琮用威言，操其殆哉！〕\n\n 　　操以江陵有軍實，〔軍實，糧儲、器械之類。〕恐劉備據之，乃釋輜重，〔重，直用翻。〕輕軍到襄陽。聞備已過，操將精騎五千急追之，一日一夜行三百餘里，及於當陽之長坂。〔當陽長坂，在今荊門軍當陽縣東南百二十里。盛弘之荊州記云：當陽縣東有櫟林長坂。宋白曰：漢當陽舊城，在今縣北。春秋傳：楚伐麇。潁容釋例曰：麇，當陽也。孔穎達曰：陂者曰坂。陂，彼寄翻，又普羅翻。李巡曰：陂者，謂高峰山陂。〕備棄妻子，與諸葛亮、張飛、趙雲等數十騎走，操大獲其人眾輜重。\n\n 　　徐庶母為操所獲，庶辭備，指其心曰：「本欲與將軍共圖王霸之業者，以此方寸之地也。今已失老母，方寸亂矣，無益於事，請從此別。」遂詣操。\n\n 　　張飛將二十騎拒後，〔拒後，即古之殿也。〕飛據水斷橋，〔斷，丁管翻。〕瞋目橫矛曰：「身是張益德也，〔瞋，七人翻。自此迄于梁、陳，士大夫率自謂曰「身」。張飛，字益德。〕可來共決死！」操兵無敢近者。〔近，其靳翻；下同。〕\n\n 　　或謂備：「趙雲已北走。」備以手戟擿之曰：「子龍不棄我走也。」〔擿，讀與擲同。趙雲，字子龍。〕頃之，雲身抱備子禪，與關羽船會，得濟沔，遇劉琦眾萬餘人，與俱到夏口。\n\n 　　曹操進軍江陵，以劉琮為青州刺史，封列侯，并蒯越等，侯者凡十五人。釋嵩之囚，〔囚韓嵩，事見六十三卷建安四年。〕待以交友之禮，使條品州人優劣，皆擢而用之。以嵩為大源臚，蒯越為光祿勳，劉先為尚書，鄧羲為侍中。\n\n 　　荊州大將南陽文聘別屯在外，琮之降也，呼聘，欲與俱。聘曰：「聘不能全州，當待罪而已！」操濟漢，〔漢，即沔也。漢書地理志註曰：東漢水受氏道水，一名沔，過江夏謂之夏水，入江。如淳曰：漢中人謂漢水為沔水。師古曰：漢上曰沔。祝穆曰：天下之大川，以漢名者二，班固謂之東漢、西漢，而黎州之漢水源於飛越嶺者，不與焉。固之所謂東漢，則禹貢之漾漢；其源出於今興元之西縣嶓冢山，逕洋、金、房、均、襄、郢，復至漢陽入江者是也。西漢則蘇代所謂：「漢中之甲，輕舟出於巴，乘夏水下漢，四日而至五渚」者。其源出於西和州徼外，徑階、沔州與嘉陵水會，俗謂之西漢，又徑大安軍、利、劍、閬、果、合，與涪水會，至渝州入江。〕聘乃詣操。操曰：「來何遲邪﹖」聘曰：「先日不能輔弼劉荊州以奉國家；荊州雖沒，常願據守漢川，保全土境。生不負於孤弱，死無愧於地下，而計不在己，以至於此，實懷悲凓，無顏早見耳！」遂歔欷流涕。〔歔，音虛。欷，許既翻，又音希。〕操為之愴然，〔為，于偽翻。愴，七亮翻。〕字謂之曰：「仲業，〔文聘，字仲業。〕卿真忠臣也。」厚禮待之，使統本兵，為江夏太守。\n\n 　　初，袁紹在冀州，遣使迎汝南士大夫。西平和洽，〔姓譜：和，本羲和之後，一云卞和之後。〕以為冀州土平民強，英傑所利，【章：甲十一行本「利」下有「四戰之地」四字；乙十一行本同。】不如荊州土險民弱，易依倚也，〔易，以豉翻。〕遂從劉表。表以上客待之。洽曰：「所以不從本初，辟爭地也。〔辟，讀曰避。〕昏世之主，不可黷近，〔近，其靳翻。〕久而不去，讒慝將興。」遂南之武陵。表辟南陽劉望之為從事，而其友二人皆以讒毀為表所誅，望之又以正諫不合，投傳告歸。〔傳，株戀翻。〕望之弟廙謂望之曰：〔廙，逸職翻，又羊至翻。〕「趙殺鳴犢，仲尼回輪。〔史記：孔子將西見趙簡子，至河而聞竇鳴犢、舜華之死，臨河而歎曰：「丘之不濟，命也夫！」子貢進曰：「可謂也﹖」孔子曰：「竇鳴犢、舜華，晉之賢大夫也。趙簡子未得志之時，須此兩人而後從政。丘聞之：刳胎殺夭，則麒麟不至；竭澤而漁，則蛟龍不合陰陽；覆巢毀卵，則鳳凰不翔。何則﹖君子諱傷其類。夫鳥獸之於不義也，尚知避之，而況乎丘哉！」乃還。〕今兄既不能法柳下惠和光同應於內，〔柳下惠為士師，三黜而不去。孟子曰：柳下惠不羞汙君，不卑小官，遺佚而不怨，阨窮而不憫。故曰：爾為爾，我為我，雖袒裼裸裎於我側，爾焉能浼我哉！故由由然與之偕而不自失焉。所謂和光同塵也。〕則宜模范蠡遷化於外，謂范蠡去越而扁舟五潮，卒居於陶，隨其所遷而自為變化也。〕坐而自絕於時，殆不可也。」望之不從，尋復見害，〔復，扶又翻。〕廙奔揚州。南陽韓暨避袁術之命，徙居山都山。劉表又辟之，遂遁居孱陵。〔山都山，在南陽郡山都縣。屬武陵郡，後劉備改曰公安。賢曰：孱陵故城，在今荊州公安縣西南。孱，音士顏翻。〕表深恨之，暨懼，應命，除宜城長。河東裴潛亦為表所禮重，潛私謂王暢之子【張：「子」作「孫。」】粲及河內司馬芝曰：「劉牧非霸王之才，〔王，于況翻。〕乃欲西伯自處，〔處，昌呂翻。〕其敗無日矣！」遂南適長沙。於是操以暨為丞相士曹屬，〔丞相府有戶曹、賊曹、兵曹、鎧曹、士曹掾、屬各一人；兵、鎧、士三曹，蓋操所置也。〕潛參丞相軍事，〔時方用兵，故丞相府置參軍事。職官分紀，漢三公府有參軍事。蓋亦謂此時所置耳。〕洽、廙、粲皆為掾屬，〔漢公府並有掾、屬，東西曹掾比四百石，餘曹比三百石，其屬比二百石。三公為天子之股肱，掾、屬則三公之喉舌，魏、晉置，多者或數十人。〕芝為菅令，〔菅縣，屬濟南郡。應劭曰：菅，音姦。考異曰：粲傳曰：太祖置酒漢濱，粲奉觴賀云云。按操恐劉備據江陵，至襄陽即過，日行三百里，引用名士，皆至江陵後所為，不得更置酒漢濱，恐誤。〕從人望也。\n\n 　　冬，十月，癸未朔，日有食之。\n\n 　　初，魯肅聞劉表卒，言於孫權曰：「荊州與國鄰接，江山險固，沃野萬里，士民殷富，若據而有之，此帝王之資 也。今劉表新亡，二子不協，軍中諸將，各有彼此。〔謂有附琦者，有附琮者。〕劉備天下梟雄，與操有隙，〔梟，堅堯翻。前書張良曰：「九江王布，楚梟將。」 師古曰：梟，言最勇健也。有隙，謂備欲殺操不遂也。〕寄寓於表，表惡其能而不能用也。〔惡，烏路翻。〕若備與彼協心，上下齊同，則宜撫安，與結盟好； 〔好，呼到翻。〕如有難違，〔離違，言人有離心，互相違異也。〕宜別圖之，以濟大事。肅請得奉命弔表二子，并慰勞其軍中用事者，及說備使撫表眾，〔勞，力到翻。說，輸芮翻，下同。〕同心一意，共治曹操，〔治，直之翻。〕備必喜而從命。如其克諧，天下可定也。今不速往，恐為操所先。」權即遣肅行。\n\n 　　到夏口，聞操已向荊州，晨夜兼道，比至南郡，〔比，必寐翻。〕而琮已降，備南走，肅徑迎之，與備會於當陽長坂。肅宣權旨，論天下事勢，致殷勤之意。且問備曰：「豫州今欲何至﹖」〔備先為豫州牧，故以稱之。〕備曰：「與蒼梧太守吳巨有舊，欲往投之。」肅曰：「孫討虜聰明仁惠，敬賢禮士，江表英豪，咸歸附之，〔曹操表權為討虜將軍，故稱之。〕已據有六郡，兵精糧多，足以立事。今為君計，莫若遣腹心自結於東，以共濟世業，〔荊州在西，吳在東。世業，猶言世事也。〕而欲投吳巨；巨是凡人，偏在遠郡，行將為人所併，豈足託乎！」備甚悅。肅又謂諸葛亮曰：「我，子瑜友也。」即共定交。子瑜者，亮兄瑾也，〔諸葛瑾，字子瑜。瑾，渠吝翻。〕避亂江東，為孫權長史。備用肅計，進住鄂縣之樊口。〔住，止軍也。水經註：江水過鄂縣北而東流，右得樊口；樊山下寒溪水所注也。陵游曰：黃州與樊口正相對。郡國志，鄂縣，屬江夏郡。孫策破黃祖於此，改曰武昌。今壽昌軍是也。通鑑以為孫權所改。〕\n\n 　　曹操自江陵將順江東下。諸葛亮謂劉備曰：「事急矣，請奉命求救於孫將軍。」遂與魯肅俱詣孫權。亮見權於柴桑，〔柴桑縣，屬豫章郡。晉置尋陽郡於江南，即 此柴桑縣地也。今江州德化縣西南九十里有柴桑山。〕說權曰：〔說，式芮翻。〕「海內大亂，將軍起兵江東，劉豫州收眾漢南，與曹操共爭天下。今操芟夷大難， 略已平矣，〔杜預曰：芟，刈也；夷，殺也。芟，所銜翻。難，乃旦翻；下同。〕遂破荊州，威震四海。英雄無用武之地，故豫州遁逃至此，願將軍量力而處之！〔量，音良。處，昌呂翻。〕若能以吳、越之眾與中國抗衡，〔衡以取平。上下相當無所卑屈曰抗。〕不如早與之絕；若不能，何不按兵束甲，北面而事之！今將軍以託服從之名而內懷猶豫之計，事急而不斷，〔斷，丁亂翻。〕禍至無日矣。」權曰：「苟如君言，劉豫州何不遂事之乎﹖」亮曰：「田橫，齊之壯士耳，猶守義不辱；〔事見十一卷漢高帝五年。〕況劉豫州王室之冑，〔冑，系也。〕英才蓋世，眾士慕仰，若水之歸海。若事之不濟，此乃天也，安能復為之下乎！」〔復，扶又翻。〕權勃然曰：〔勃然，作色慍怒也。〕「吾不能舉全吳之地，十萬之眾，受制於人。吾計決矣！非劉豫州莫可以當曹操者；然豫州新敗之後，安能抗此難乎﹖」〔難，乃旦翻。〕亮曰：「豫州軍雖敗於長坂，今戰士還者及關羽水軍精甲萬人，劉琦合江夏戰士亦不下萬人。曹操之眾，遠來疲敝，聞追豫州，輕騎一日一夜行三百餘里，此所謂『強弩之末勢不能穿魯縞』者也。〔前書韓安國曰：衝風之衰，不能起毛羽；強弩之末，力不能入魯縞。師古註曰：縞，素也。曲阜之地，俗善作之，尤為輕細，故以取喻也。〕故兵法忌之，曰『必蹶上將軍』。〔兵法：百里而趨利者，蹶上將。〕且北方之人，不習水戰；又，荊州之民附操者，偪兵勢耳，非心服也。今將軍誠能命猛將統兵數萬，與豫州協規同力，破操軍必矣。操軍破，必北還；如此，則荊、吳之勢強，鼎足之形成矣。〔荊，謂備；吳，謂權。鼎足之形，謂三分天下也。〕成敗之機，在於今日！」權大悅，與其群下謀之。\n\n 　　是時，曹操遺權書曰：〔遺，于季翻。〕「近者奉辭伐罪。旌麾南指，劉琮束手。今治水軍八十萬眾，方與將軍會獵於吳。」〔治，直之翻。〕權以示臣【章：甲十一行本「臣」作「群」；乙十一行本同；孔本同。】下，莫不響震失色。長史張昭等曰：「曹公，豺虎也，挾天子以征四方，動以朝廷為辭；今日拒之，事更不順。且將軍大勢可以拒操者，長江也；今操得荊州，奄有其地，劉表治水軍，蒙衝鬬艦乃以千數，〔杜佑曰：蒙衝，以生牛皮蒙船覆背，兩廂開掣棹孔，左右有弩窗、矛穴，敵不得近，矢石不能敗。此不用大船，務於速疾，乘人之所不及，非戰之船也。鬬艦，船上設女牆，可高三尺，牆下開製棹孔。船內五尺，又建棚，與女牆齊。棚上又建女，重列戰敵。上無覆背，前後左右樹牙旗、幟旛、金豉此戰船也。艦，戶黯翻。〕操悉捊以沿江，兼有步兵，水陵俱下，此為長江之險已與莪共之矣，而勢力眾寡又不可諭。愚謂大計不如迎之。」魯獨不言。權起更衣，〔更，工衡翻。〕肅追於宇下。〔韓詩曰：屋当為宇。陸德明曰：屋四垂為宇；又隤下曰宇。考工記曰：宇欲卑。〕權知其意，執肅手曰：「卿欲何言﹖」肅曰：「向察眾人之議，專欲誤將軍，不足與圖大事。今肅可迎操耳，如將軍不可也。何以言之﹖今肅迎操，操當以肅還付鄉黨，品其名位，猶不失下曹從事，〔下曹從事，諸曹從事之最下者。〕乘犢車，〔晉志曰：犢車，牛車也。古之貴者不乘牛車。漢武帝推恩之末，諸侯寡弱，貧者至乘牛車。其後稍貴之。自靈、獻以來，天子至士，遂為常乘。〕從吏卒，交游士林，〔士林，多士之林；謂京邑大都，四方賢士所聚也。〕累官故不失州郡也。將軍迎操，欲安所歸乎﹖願早定大計，莫用眾人之議也！」權歎息曰：「諸人持議，甚失孤望。今卿廓開大計，正與孤同。」\n\n 　　時周瑜受使至番陽，肅勸權召瑜還。〔倒已受命出使，蓋行未遠也。使，疏吏翻。番，蒲何翻。〕瑜至，謂權曰：「操雖託名漢相，其實漢賊也。〔相，息亮翻。〕將軍以神武雄才，兼使父兄之烈，割據江東，地方數千里，兵精足用，英雄樂業，〔英雄之士猶樂其業，言無他志也。樂，音洛。〕當橫行天下，為漢家除殘去穢；〔為，于偽翻。去，羌呂翻。〕況操自送死，而可迎之邪！請為將軍籌之：〔為，于偽翻：下保為同。〕今北土未平，馬超、韓遂尚在關西，為操後患；而操舍鞍馬，使舟楫，與吳、越爭衡。〔舍，讀曰捨。北人便於鞍馬，南人便於舟楫；言操舍而就所短。〕今又盛寒，馬無草，〔說文曰：禾莖為笹，音工老翻。〕驅中國士眾遠涉江湖之間，不習水土，必生疾病。此數者用兵之患也，而操皆冒行之，將軍禽操，宜在今日。瑜請得精兵數萬人，進住夏口，〔前書地理志曰：夏水過江夏郡入江水。水經註曰：黃鵠山，東北對夏口城，亦沙羡縣治。蓋齊、梁之魯山城，今之漢陽軍，即其地；所謂漢口也。祝穆曰：夏口，一名魯口。似指漢水之口。然何尚之云：夏口，在荊江之中，正對沔口。而章懷太子亦謂夏口戌在鄂州。故唐史皆指鄂州為夏口。蓋本在江北，自孫權取對岸夏口之名以名之，而江北之名始晦。〕保為將軍破之！」權曰：「老賊欲廢漢自立久矣，徒忌二袁、呂布、劉表與孤耳；今數雄已滅，惟孤尚存。孤與老賊勢不兩立，君言當擊，甚與孤合，此天以君授孤也。」因拔刀斫前奏案曰：「諸將吏敢復有言當迎操者，與此案同！」〔言欲斬之也。復，扶又翻。〕乃罷會。\n\n 　　是夜，瑜復見權曰：「諸人徒見操書言水步八十萬而各恐懾，不復料其虛實，便開此議，甚無謂也。〔謂迎操之議也。懾，之涉翻。〕今以實校之，彼所將中國人不過十五六萬，且已久疲；〔將，即亮翻。〕所得表眾亦極七八萬耳，尚懷孤疑。夫以疲病之卒御狐疑之眾，〔言新附之人，心懷孩疑，未能出死命而為之力戰也。〕眾數雖多，甚未足畏。瑜得精兵五萬，自足制之，願將軍勿慮！」權撫其背曰：「公瑾，卿言至此，甚合孤心。子布、元表諸人，〔秦松，字文表，元，恐當作「文」。〕各顧妻子，挾持私慮，深失所望；獨卿與子敬與孤同耳，〔魯肅，字子敬。〕此天以卿二人贊孤也。五萬兵難卒合，〔卒，讀曰猝。〕已選三萬人，船糧戰具俱辦。卿與子敬、程公〔程公，程普也；時江東諸將，普年最長，人皆呼程公。〕便在前發，孤當續發人眾；多載資糧，為卿後援。卿能辦之者誠決，〔謂能辦操，則誠為能決勝也。〕邂逅不如意，〔不期而會曰邂逅，謂兵之勝負，或有不如本心之所期者也。〕便還就孤，孤當與孟德決之。」遂以周瑜、程普為左右督，將兵與備并力逆操；〔將，即亮翻。〕以魯肅為贊軍校尉，〔使之贊軍謀，因以為官稱。〕助畫方略。\n\n 　　劉備在樊口，日遣邏吏於水次候望權軍。〔邏，郎佐翻，巡也。〕吏望見瑜船，馳往白備，備遣人慰勞之。〔勞，力到翻。〕瑜曰：「有軍任，不可得委署；〔委，棄也。置也。〕儻能屈威，〔謂能自屈其威而來見。〕誠副其所望。」備乃乘單舸往見瑜曰：「今拒曹公，深為得計。戰卒有幾﹖」舸，古我翻。幾，居豈翻。〕瑜曰：「三萬人。」備曰：「恨少。」〔少，詩沼翻。〕瑜曰：「此自足用，豫州但觀瑜破之。」備欲呼魯肅等共會語，瑜曰：「受命不得妄委署；若欲見子敬，可別過之。」〔過，音戈。詩云：不我過。杜甫詩：吟詩許見過。皆從平聲。〕備深愧喜。〔愧者，自愧呼肅之非；喜者，喜瑜之整也。〕\n\n 　　進，與操遇於赤壁。〔水經註：江水自沙羨而東，右逕赤壁山北。郡縣志赤壁山，在蒲圻西百三十里，北岸烏林，與赤壁相對，即周瑜用黃蓋策焚曹公船處。杜佑曰：赤壁，在鄂州蒲圻縣。武昌志曰：曹操自江陵追劉備至巴丘，遂至赤壁，遇周瑜兵，大敗，取華容道歸。赤壁山，在今嘉魚縣，對江北之烏林。巴丘，今巴陵；華容，今石首也。黃州赤壁非是。今之華容縣，則晉之安南縣也。〕\n\n 　　時操軍眾，已有疾疫。初一交戰，操軍不利，引次江北。瑜等在南岸，瑜部將黃蓋曰：「今寇眾我寡，難與持久。操軍方連船艦，首尾相接，可燒而走也。」乃取蒙衝鬬艦十艘，〔艘，蘇曹翻，船之總名。〕載燥荻、枯柴，灌油其中，裹以帷幕，上建旌旗，豫備走舸，繫於其尾。〔杜佑曰：走舸，舷上立女牆，置棹夫多，戰卒少，皆選勇力精兌者，往返如飛鷗，乘人之所不及。金鼓旗幟，列之於上，此戰船也。〕先以書遺操，〔遺，于季翻。〕詐云欲降。〔降，戶江翻；下同。〕時東南風急，蓋以十艦最著前，〔著，直略翻。〕中江舉帆，餘船以次俱進。操軍吏士皆出營立觀，指言蓋降。去北軍二里餘，同時發火，火烈風猛，船往如箭，燒盡北船，延及岸上營落。頃之，煙炎張天，〔炎，與燄同，以贍 翻。張，知亮翻。〕人馬燒溺死者甚眾。瑜等率輕兌繼其後，雷鼓大震，【章：甲十一行本「震」作「進」；乙十一行本同；孔本同。】〔雷，盧對翻，疾擊鼓 也。〕北軍大壞。操引軍從華容道步走，〔華容縣，屬南郡；從此道可至華容縣也。杜佑曰：古華容，在竟陵郡監利縣。〕遇泥濘，道不通，〔濘，乃定翻。〕天又 大風，悉使羸兵負草填之，騎乃得過。羸兵為人馬所蹈藉，陷泥中，死者甚眾。〔羸，倫為翻。〕劉備、周瑜水陸並進，追操至南郡。時操軍兼以饑疫，死者太半。操乃留征南將軍曹仁、棋野將軍徐晃守江陵，〔棋野大將軍，光武以命王常。〕折衝將軍樂進守襄陽，〔折衝將軍始此。〕引軍北還。\n\n 　　周瑜、程普將數萬眾，與曹仁隔江未戰。甘寧請先徑進取夷陵，往，即得其城，因入守之。益州將襲肅舉軍降，〔先取夷陵，則與益州為鄰，故襲肅舉軍以降。襲，姓；肅，名。〕周瑜表以肅兵益棋野中郎將呂蒙。〔橫野，本將軍號，以資序未至，故為中郎將。〕蒙盛稱「肅有膽用，且慕化遠來，於義宜益，不宜奪也。」權善其言，還肅兵。曹仁遣兵圍甘寧，寧困急，求救於周瑜，諸將以為兵少不足分，呂蒙謂周瑜、程普曰：「留凌公績於江陵，〔凌統，字公績。〕蒙與君行，解圍釋急，勢亦不久。蒙保公績能十日守也。」瑜從之，大破仁兵於夷陵，獲馬三百匹而還。於是將士形勢自倍，瑜乃渡江，屯北岸，與仁相拒。十二月，孫權自將圍合肥，〔合肥，曹操置，揚州刺史治焉。時刺史已移治壽春。考異曰：魏志武紀，「十二月，權為備攻合肥。公自江陵征備，至巴丘，遣張喜救合肥。權聞喜至，乃走。公至赤壁與備戰，不利。」孫盛異同評曰：「按吳志，備先破公軍，然後權攻合肥，而此紀云，先攻合肥，後有赤壁之事，二者不同，吳志為是。」又陳矯傳云：「陳登為權所圍于匡奇，令矯求救於曹操。」而先賢行狀云：「登為策所圍。」按策始欲攻登，未濟江，已為許貢客所殺。吳書云：「權征合肥，命張昭別討匡奇。」於時陳矯已為曹仁長史。又陳登年三十六而卒，必已不在。不知登之被圍果在何時也。〕使張昭攻九江之當塗，不克，〔此古當塗縣也。〕\n\n 　　劉備表劉琦為荊州刺史，引兵南徇四郡，武陵太守金旋、長沙太守韓玄、桂陽太守趙範、零陵太守劉度皆降。廬江營帥雷緒部曲數萬口歸備。〔帥，所類翻。〕備以諸葛亮為軍師中郎將，〔軍師，亦古將軍號。曹操初置軍師祭酒，而備置軍師中郎將，皆以一時軍事創置官名也。然軍師祭酒止決軍謀，中郎將則有兵柄。亮後又進軍師將軍。〕使督零陵、桂陽、長沙三郡，調其賦稅以充軍實；〔調，徒弔翻。〕以偏將軍趙雲領桂陽太守。\n\n 　　益州牧劉璋聞曹操克荊州，遣別駕張松致敬於操。松為人短小放蕩，然識達精果。操時已定荊州，走劉備，不復存錄松。〔復，扶又翻。〕主簿楊脩白操辟松，操不納；松以此怨，歸，勸劉璋絕操，與劉備相結，璋從之。〔為後十六年璋迎備張本。〕\n\n 　　習鑿齒論曰：昔齊桓一矜其功而叛者九國；〔公羊傳曰：葵丘之會，桓公震而矜之，叛者九國。〕曹操暫自驕伐而天下三分。皆勤之於數十年之內而棄之於俯仰之頃，豈不惜乎!\n\n 　　曹操追念田疇功，恨前聽其讓，〔事見上十二年。〕曰：「是成一人之志而虧王法大制也。」乃復以前爵封疇。〔復，扶又翻；下同。〕疇上疏陳誠，以死自誓。操不聽，欲引拜之，至于數四，終不受。有司劾疇：「狷介違道，苟立小節，宜免官加刑。」操下世子及大臣博議。〔劾，戶概翻，又戶得翻。狷，吉縣翻。下，遐稼翻。〕世子丕以「疇同於子文辭祿，〔國語，鬬且曰：楚成王聞子文之朝不及夕也，以令尹秩之。成王每出子文之祿，必逃，王止而又復。人謂子文曰：「人生求富，而子逃之，何也﹖」對曰「夫從政者，以庇民也。民多曠者，而我取富焉，是勤民以自封也，死無日矣。我逃死，非逃富也。」〕申胥逃賞，〔左傳，吳破楚入郢，申包胥如秦乞師，立依庭牆而哭日夜不絕聲，勺飲不入口者七日，秦師乃出，大敗吳師。楚子入于郢，賞申包胥。包胥曰：「吾為君也，非為身也，君既定矣，又何求！」遂逃賞。〕直勿奪以優其節。」尚書荀彧、司隸校尉鍾繇，亦以為可聽。操猶欲侯之，疇素與夏侯惇善，操使惇自以其情喻之。惇就疇宿而勸之，疇揣知其指，〔攜，初委翻。〕不復發言。惇臨去，固邀疇，疇曰：「疇，負義逃竄之人耳；〔謂不能為劉虞報讎，自竄於筡無山也。〕蒙恩全活，為幸多矣，若必不得已，請願效死，刎首於前。」言未卒，〔刎，武粉翻。卒，子恤翻。〕涕泣棋流。惇具以答操，操喟然，知不可屈，乃拜為議郎。\n\n 　　操幼子倉舒卒，操傷惜之甚。司空掾邴原女早亡，操欲求與倉舒合葬，原辭曰：「嫁殤，非禮也。〔未成人而死曰殤。生未為配偶而死合葬，故曰非禮。〕原之所以自容於明公，公之所以待原者，以能守訓典而不易也。若聽明公之命，則是凡庸也，明公焉以為哉！」〔焉，於虔翻。〕操乃止。\n\n 　　孫權使威武中郎將賀齊〔虞預曰：賀氏，本姓慶氏。齊伯父純，安帝時為侍中，避帝父孝德皇帝諱，改為賀氏。〕討丹陽黟、歙賊。黟帥陳僕、祖山等二萬戶屯林歷山，〔魏氏春秋曰：丹陽郡黟縣，有林歷山。歙縣亦屬丹陽郡。師古曰：黟，音伊。歙，音攝。帥，所類翻。〕四面壁立，不可得攻，軍住經月。齊陰募輕捷士，於隱險處，夜以鐵戈拓山潛上，〔上，時掌翻；下同。〕縣布以援下人。〔縣，讀曰懸。援，于元翻，引也。〕得上者百餘人，令分布四面，鳴鼓角；賊大驚，守路者皆逆走，還依眾，大軍因是得上，大破之。權乃分其地為新都郡，〔權分歙縣為徙新、新定、休陽、黎陽，并黟為六縣，置新都郡；晉武帝太康元年，更名新安；邵唐睦州是也；皇宋改徽州。〕以齊為太守。 \n",
    "资治通鉴第六十六卷-汉纪五十八": "　　漢紀五十八〔起屠維亦奮若（己丑），盡昭陽大荒落（癸巳），凡五年。〕\n\n 　　孝獻皇帝辛\n\n 　　建安十四年（己丑、二○九）\n\n 　　春，三月，曹操軍至譙。〔自赤壁還也。〕\n\n 　　孫權圍合肥，久不下。權率輕騎欲身往突敵，長史張紘諫曰：「夫兵者凶器，戰者危事也。〔兵凶器、戰危事，前書鼂錯之言。〕今麾下持盛壯之氣，忽強暴之虜，〔以權在軍中，故稱麾下。〕三軍之眾，莫不寒心。雖斬將搴旗，威震敵場，此乃偏將之任，非主之宜也。〔將，即亮翻。〕願抑賁、育之男、〔賁、音奔。〕懷霸王之計。」權乃止。\n\n 　　曹操遣將軍張喜將兵解圍，久而未至。揚州別駕楚國蔣濟密白刺史，偽得喜書，云步騎四萬已到雩婁，〔雩婁縣，屬廬江郡。師古曰：雩，音許于翻。婁，音力于翻。晉地道記，雩婁在安豐縣西南。〕遣主簿迎喜。三部使齎書語城中守將：〔語，牛倨翻。〕「一部得入城，二部為權兵所得。」權信之，遽燒圍走。〔考異曰：「十二月，權圍合肥。」劉馥傳云「攻圍百餘日」。孫權傳云「踰月不能下」。由此言之，權退必在今年，明矣。〕\n\n 　　秋，七月，曹操引水軍自渦入淮，〔班志：淮陽扶溝縣，渦水首受狼湯渠，東至向入淮；過郡三，行千里，水經註曰：至下邳睢陵縣入淮。師古曰：渦，音戈，又音瓜。狼，音浪。湯，音徒浪翻。〕出肥水，軍合肥，開芍陂屯田。〔水經註：肥水，出九江成德縣廣陽鄉西，西北入芍陂。陂周一百二十許里，在壽春縣南八十里，楚相孫叔敖所造也。自芍陂上施水，則至合肥。肥水又北過壽春縣北，入于淮。師古曰：芍，音鵲。〕\n\n 　　冬，十月，荊州地震。\n\n 　　十二月，操軍還譙。\n\n 　　廬江人陳蘭、梅成據灊、六叛、〔灊、六二縣、皆屬廬江郡。賢曰：灊，今壽州霍山縣。灊，音潛。〕操遣盪寇將軍張遼討斬之；〔盪，徒朗翻。考異曰：遼傳無年。按繁欽征天山賦云「建安十四年十二月甲辰，丞相武平侯曹公東征，臨川未濟，群舒蠢動，割有灊、六，乃俾上將盪寇將軍張遼治兵南岳之陽。」又云：「陟天柱而南徂。」故置於此。〕因使遼與樂進、李典等將七千餘人屯合肥。\n\n 　　周瑜政曹仁歲餘，所殺傷甚眾，仁委城走。權以瑜領南郡太守，屯據江陵；〔守式又翻。〕程普領江夏太守，治沙羡；〔夏，戶雅翻。羡，音夷。〕呂範領彭澤太守；〔範傳云：範領彭澤太守，以彭澤、柴桑、歷陽為奉邑。〕呂蒙領尋陽令。劉備表權行車騎將軍，領徐州牧。會劉琦卒，權以備領荊州牧，周瑜分南岸地以給備。〔荊江之南岸，則零陵、桂陽、武陵、長沙四郡地也。〕備立營於油口，改名公安。〔水經：南平郡孱陵縣有油水，西北注于江，曰油口。劉備立營之處也。〕\n\n 　　權以妹妻備。〔妻，七細翻。〕妹才捷剛猛，有諸兄風，侍婢百餘人，皆執刀侍立，備每入，心常凜凜。〔恐為所圖也。〕\n\n 　　曹操密遣九江蔣幹往說周瑜。〔說，輸芮翻；下同。〕幹以才辨獨步於江、淮之間，〔言江、淮人士，無能敵其才辯者。〕乃布衣葛巾，自託私行詣瑜。瑜出迎之，立謂幹曰：「子翼良苦，遠涉江湖，〔蔣幹，字子翼。〕為曹氏作說客邪！」〔為，于偽翻。〕因延幹，與周觀營中，行視倉庫、軍資、器仗訖，還飲宴，示之侍者服飾珍玩之物。因謂幹曰：「丈夫處世，〔處，昌呂翻；下同。〕遇知己之主，外託君臣之義，內結骨肉之恩，言行計從，禍福共之，假使蘇、張更生，〔謂蘇秦、張儀也。〕能移其意乎！」幹但笑，終無所言。還白操，稱瑜雅量高致，非言辭所能間也。〔間，古莧翻。〕\n\n 　　丞相掾和洽言於曹操曰：「天下之人，材德各殊，不可以一節取也。儉素過中，自以處身則可，以此格物，所失或多。〔格，正也。掾，俞絹翻。〕今朝廷之議，吏有著新衣、〔著，陟略翻。〕乘好車者，謂之不清；形容不飾、衣裘敝壞者，謂之廉潔。至令士大夫故汙辱其衣，藏其輿服；朝府大吏，或自挈壺飧以入官寺。〔朝，直遙翻。飧，蘇昆翻，熟食曰飧。〕夫立教觀俗，貴處中庸，為可繼也。〔中者，正道；庸者，常道。程子曰不偏之謂中，不易之謂庸。〕今崇一概難堪之行以檢殊塗，〔檢，束也，檢柙也。概，與僙同。行，下孟翻；下同。〕勉而為之，必有疲瘁。〔瘁，秦醉翻。〕古之大教，務在通人情而已；凡激詭之行，則容隱偽矣。」操善之。\n\n 　　十五年（庚寅、二一○）\n\n 　　春，下令曰：「孟公綽為趙、魏老則優，不可以為滕、薛大夫。〔論語載孔子之言。朱子曰：公綽，魯大夫。趙、魏，晉卿之家。老，家臣之長。大家勢重而無諸侯之事，家老望尊而無官守之責。優，有餘也。滕、薛，二國名；大夫，任國政者。滕、薛國小政繁，大夫位高責重。然則公綽蓋廉靜寡欲，而短於才者。〕若必廉士而後可用，則齊桓其何以霸世！〔管仲富擬公室，築三歸之臺，塞門反坫，鏤簋朱紘，桓公用之而霸。〕二三子其佐我明揚仄陋，〔書堯典曰：明明揚仄陋。揚，舉也。〕唯才是舉，吾得而用之！」\n\n 　　二月，乙巳朔，日有食之。\n\n 　　冬，曹操作銅爵臺於鄴。〔水經註：銅爵臺，在鄴城西北，因城為之，高十丈，有屋百餘間。〕\n\n 　　十二月，己亥，操下令曰：「孤始舉孝廉，〔操年二十，舉孝廉，為郎。〕自以本非巖穴知名之士，恐為世人之所凡愚，〔恐時人以凡愚待之也。〕欲好作政教以立名譽，故在濟南，除殘去穢，〔操為濟南相，國有十餘縣，長吏多阿附貴戚，贓汙狼籍。於是奏免其八，姦宄逃竄，境內肅然。濟，子禮翻。去，羌呂翻。〕平心選舉。以是為強豪所忿，恐致家禍，故以病還鄉里。時年紀尚少，〔少，詩照翻。〕乃於譙東五十里築精舍，欲秋夏讀書，冬春射獵，為二十年規，待天下清乃出仕耳。然不能得如意，徵為典軍校尉，〔見五十九卷靈帝中平五年。〕意遂更欲為國家討賊立功，〔為，于偽翻。〕使題墓道言『漢故征西將軍曹侯之墓』，此其志也。而遭值董卓之難， 興舉義兵。〔見五十九卷初平元年。難，乃旦翻。〕後領兗州，破降黃巾三十萬眾；〔見六十卷初平三年。降，戶江翻。〕又討擊袁術，使窮沮而死；〔見六十三卷 建安四年。沮，在呂翻。〕摧破袁紹，〔見六十三卷建安五年。〕梟其二子；〔斬譚見六十四卷十年；斬尚見上卷十二年。梟，堅堯翻。〕復定劉表，〔見上卷上 年。復，扶又翻。〕遂平天下。身為宰相，人臣之貴已極，意望已過矣。設使國家無有孤，不知當幾人稱帝，幾人稱王。或者人見孤強盛，又性不信天命，恐妄相忖度，言有不遜之志，〔言其將篡也。度，徒洛翻。〕每用耿耿，〔耿，古幸翻。毛公曰：耿耿，猶儆儆也，又憂也。〕故為諸君陳道此言，〔為，于偽翻。〕皆肝鬲之要也。〔鬲，胸鬲也。〕然欲孤便爾委捐所典兵眾以還執事，歸就武平侯國，實不可也。何者﹖誠恐已離兵為人所禍，〔離，力智翻。〕既為子孫計，又己敗則國家傾危，是以不得慕虛名而處實禍也！〔處，昌呂翻。〕然兼封四縣，食戶三萬，何德堪之！江湖未靜，〔謂孫、劉也。〕不可讓位；至於邑土，可得而辭。今上還陽夏、柘、苦三縣，戶二萬，但食武平萬戶，〔上，時掌翻。武平、陽夏、柘、苦四縣皆屬陳國。夏，音賈。〕且以分損謗議，少減孤之責也！〔少，詩沼翻；下同。〕\n\n 　　劉表故吏士多歸劉備，備以周瑜所給地少，不足以容其眾，乃自詣京見孫權，〔京，京口城也。權時居京，故劉備、周瑜皆詣京見之。後都秣陵，於京口置京督，又曰徐陵督。爾雅：絕高曰京。其城因山為壘，緣江為境，因謂之京口。〕求都督荊州。〔荊州八郡，瑜既以江南四郡給備，備又欲兼得江、漢間四郡也。〕瑜上疏於權曰：「劉備以梟雄之姿，〔梟，堅堯翻。〕而有關羽、張飛熊虎之將，必非久屈為人用者。愚謂大計，宜徙備置吳，盛為築宮室，多其美女玩好，以娛其耳目；〔好，呼到翻。〕分此二人各置一方，使如瑜者得挾與攻戰，大事可定也。今猥割土地以資業之，〔謂資之土地，使成霸業。〕聚此三人俱在疆埸，〔埸，音亦。〕恐蛟龍得雲雨，終非池中物也！」呂範亦勸留之。權以曹操在北，方當廣炍英雄，〔炍，魯敢翻，手取也。〕不從。〔不從瑜、範之言也。〕備還公安，久乃聞之，歎曰：「天下智謀之士，所見略同。時孔明諫孤莫行，其意亦慮此也。孤方危急，不得不往，此誠險塗，殆不免周瑜之手！」\n\n 　　周瑜詣京見權曰：「今曹操新敗，憂在腹心，〔謂操以赤壁之敗，威望頓損，中國之人或欲因其敗而圖之，是憂在腹心。〕未能與將軍連兵相事也。〔相事，謂相與從事於戰攻也。〕乞與奮威俱進，取蜀而并張魯，因留奮威固守其地，與馬超結援，瑜還與將軍據襄以慂操，〔慂，子六翻。〕北方可圖也。」權許之。奮威者，孫堅弟子奮威將軍、丹陽太守瑜也。\n\n 　　周瑜還江陵為行裝，於道病困，與權牋曰：「脩短命矣，誠不足措；但恨微志未展，不復奉教命耳。〔復，扶又翻；下同。〕方今曹操在北，疆埸未靜；劉備寄寓，有似養虎；〔言養虎將自遺患。〕天下之事，未知終始，此朝士旰食之秋，〔旰，右旦翻，晚也。朝，直遙翻。〕至尊垂慮之日也。魯肅忠烈，臨事不苟，可以代瑜。儻所言可采，瑜死不杇矣！」卒於巴丘。〔裴松之曰：瑜欲取蜀，還江陵治嚴，所卒之處，應在今之巴陵，與前所鎮巴江，名同處異也。據水經註，巴丘山在湘水右岸，晉武帝太康元年立巴陵縣，宋文帝元嘉十六年置巴陵郡，今岳州也。考異曰：按江表傳，瑜與策同年，策以建安五年死，年二十六，瑜死時年三十六，故知在今年也。〕權聞之哀慟，曰：「公瑾有王佐之資，今忽短命，孤何賴哉！」自迎其喪於蕪湖。〔蕪湖縣，屬丹陽郡。〕瑜有一女、二男，權為長子登娶其女；〔為，于偽翻。長，知兩翻。〕以其男循為騎都尉，胤為興業都尉，妻以宗女。〔妻，七細翻。〕\n\n 　　初，瑜見友於孫策，太夫人又使權以兄奉之。是時權位為將軍，諸將、賓客為禮尚簡，而瑜獨先盡敬，便執臣節。程普頗以年長，數陵侮瑜，瑜折節下之，〔長，知兩翻。數，所角翻。折，而設翻。下，遐稼翻。〕終不與校。普後自敬服而親重之，乃告人曰：「與周公瑾交，若飲醇醪，不覺自醉。」〔酒不澆為醇。醪，滓汁酒。〕\n\n 　　權以魯肅為奮武校尉，代瑜領兵，令程昔領南郡太守。魯肅勸權以荊州借劉備，與共拒曹操，權從之。〔為孫、劉爭荊州張本。考異曰：肅傳曰：「曹公聞權以土地業備，方作書，落筆於地。」恐操不至於是，今不取。〕乃分豫章為番陽郡，〔番，蒲何翻。〕分長沙為漢昌郡；〔鄱陽，今饒州地。沈約志，長沙郡有吳昌縣，漢末之漢昌也，吳更名。至隋，廢吳昌入羅縣；唐武德八年，又省羅縣入湘陰。則知吳立漢昌郡，在唐岳州湘陰縣界。〕復以程普領江夏太守，〔復，扶又翻。〕魯肅為漢昌太守，屯陸口。〔水經，江水左逕烏林南，又東，右岸得蒲磯口，即陸口也。水出下雋縣西三山溪，入蒲圻縣北，逕呂蒙城西；孫權征長沙、零、桂所鎮也。〕\n\n 　　初，權謂呂蒙曰：「卿今當塗掌事，〔當塗，猶言當路也。〕不可不學！」蒙辭以軍中多務。權曰：「孤豈欲卿治經為博士邪！但當涉獵，見往事耳。〔師古曰：涉，若涉水；獵，若獵獸。言歷覽之，不專精也。治，直之翻。〕卿言多務，孰若孤﹖孤常讀書，自以為大有所益。」蒙乃漿就學。及魯肅過尋陽，與蒙論議，大驚曰：「卿今者才略，非復吳下阿蒙！」蒙曰：「士別三日，即更刮目相待，大兄何見事之晚乎！」肅遂拜蒙母，結友而別。\n\n 　　劉備以從事龐統守耒陽令，〔耒陽縣，屬桂陽郡。宋白曰：郡國志云：鰲山口，即耒陽縣。耒，盧對翻。〕在縣不治，免官。魯肅遺備書曰：「龐士元非百里才也，使處治中、別駕之任，始當展其驥足耳！」〔遺，于季翻。處，昌呂翻。百官志：司隸校尉，從事史十二人：功曹從事，主選署及眾事；別駕從事，校部、行部則奉引，錄眾事。州牧則改功曹從事為治中從事。杜佑曰：別駕從事史，從刺史行部，別乘一乘傳車，故謂之別駕。治中從事史，居中治事，主眾曹。功曹，主選用。〕諸葛亮亦言之。備見統，與善譚，大器之，〔善譚者，劇論當世事也。譚，與談同。〕遂用統為治中，親待亞於諸葛亮，與亮並為軍師中郎將。\n\n 　　初，蒼梧士燮為交趾太守。交州刺史朱符為夷賊所殺，州郡擾亂，燮表其弟壹領合浦太守，党領九真太守，〔党，胡悔翻，又于鄙翻。〕武領南海太守。燮體器寬厚，中國士人多往依之。雄長一州，偏在萬里，威尊無上，〔天下殽亂，燮雄據偏州，人但知威尊，無復知有天子也。長，知兩翻。〕出入儀衛甚盛，震服百蠻。\n\n 　　朝廷遣南陽張津為交州刺史。津好鬼神事，常著絳帕頭，〔好，呼到翻。著，陟略翻。帕，莫白翻。項安世家說：頭巾，一名盗，音隖；一名帕。陸游曰：袹頭者，巾幘之類，猶今言僕頭。韓文公云「以紅袹首」，已為失之，東坡云「絳袹蒙頭讀道書」，增一「蒙」字，其誤尤甚。〕鼓琴、燒香，讀道書，云可以助化，為其將區景所殺，〔區，烏侯翻，姓也，又虧于翻。據史，自賈琮以前，皆為交趾刺史，未得為交州。晉志，永和九年，交趾太守周敞求立為州，朝議不許，即拜敞為交趾刺史。建安八年，張津為刺史，士燮為交趾太守，共表立為州，乃拜津為交州牧。十五年，移居番禺。〕劉表遣零陵賴恭代津為刺史。〔姓譜：賴為楚所滅，子孫以國為氏。風俗通：漢有交趾太守賴先。〕是時蒼梧太守史璜死，表又遣吳巨代之。朝廷賜燮璽書，以燮為綏南中郎將，董督七郡，領交趾太守如故。【章：甲十一行本「後」字；乙十一行本同；孔本，「後」字作空格。】巨與恭相失，巨舉兵逐恭，恭走還零陵。\n\n 　　孫權以番陽太守臨淮步騭為交州刺史，〔姓譜：晉有步揚，食采於步，因氏焉。番，蒲荷翻。騭，職日翻。〕士燮率兄弟奉承節度。吳巨外附內違，騭誘而斬之，〔誘，音酉。〕威聲大震。權加燮左將軍，燮遣子入質。〔質，音致。〕由是嶺南始服屬於權。\n\n 　　十六年（辛卯、二一一）\n\n 　　春，正月，以曹操世子丕為五官中郎將，置官屬，為丞相副。〔漢五官中郎將，主五官郎而已，未嘗置官屬也；領屬光祿勳，未嘗為丞相副也。〕\n\n 　　三月，操遺司隸校尉鍾繇討張魯，使征西護軍夏侯淵等將兵出河東，與繇會。〔淵之族，操所自出也；付以西征先驅之任，以資序未得為征西將軍，故以護軍為名。〕倉曹屬高柔諫曰：〔公府倉曹，主倉穀事；有掾，有屬。〕「大兵西出，韓遂、馬超疑為襲己，必相扇動。宜先招集三輔，三輔苟平，漢中可傳檄而定也。」操不從。\n\n 　　關中諸將果疑之，〔操估關中而遠征張魯，伐虢取虞之計也。蓋欲討超、遂而無名、先張討魯之勢以速其反，然後加兵耳。〕馬超、韓遂、侯選、程銀、楊秋、李堪、張橫、梁興、成宜、馬玩等十部皆反，其眾十萬，屯據潼關；〔潼關，在弘農華陰縣。水經註曰：河在關內南流，潼激關山，因謂之潼關；晉所謂桃林之塞，秦所謂陽華是也。〕操遣安西將軍曹仁督諸將拒之，〔晉百官志曰：四安起於魏初。謂安東、安西、安南、安北四將軍也。〕敕今堅壁勿與戰。命五官將丕留守鄴，以奮武將軍程昱參丕軍事，〔沈約曰：奮武將軍，始於漢末。〕門下督廣陵徐宣為左護軍，〔門下督，督將之居門下者。〕留統諸軍，樂安國淵為居府長史，統留事。〔姓譜：齊有國氏，世為上卿。又鄭十穆子國之後，為國氏。〕秋，七月，操自將擊超等。〔將，即亮翻；下同。〕議者多言：「關西兵習長矛，非精選前鋒，不可當也。」操曰：「戰在我，非在賊也。賊雖習長矛，將使不得以刺，諸君但觀之。」〔在我而不在敵，故可以制勝，此未易與常人言也。刺，七亦翻；下同。〕\n\n 　　八月，操至潼關，與超等夾關而軍。操急持之，而潛遣徐晃、朱靈以步騎四千人渡蒲阪津，據河西為營，〔蒲阪津，在蒲阪縣西。河西即唐之蒲津關。考異曰：「太祖至潼關，恐不得渡，召問晃。晃曰：『公盛兵於此，而賊不復別守蒲阪，知其無謀也。今假臣精兵渡蒲阪津，為軍先置以截其裏，賊可禽也。』太祖曰：『善。』「按武帝紀，潛遣二將渡蒲阪，皆太祖之謀，而晃傳云皆晃之策。蓋陳氏各欲稱其功美，不相顧耳。〕閏月，操自潼關北渡河。兵眾先渡，操獨與虎士百餘人留南岸斷後。〔斷，丁管翻。〕馬超將步騎萬餘人攻之，矢下如雨，操猶據胡牀不動。許褚扶操上船，船工中流矢死，〔中，竹仲翻。〕褚左手舉馬鞍以蔽操，右手刺船。校尉丁斐，放牛馬以餌賊，賊亂，取牛馬，操乃得渡；遂自蒲阪渡西河，循河為甬道而南。超等退拒渭口，〔前書，渭水至船司空入河。後漢省船司空，屬華陰縣。渭口之東，即潼關也。〕操乃多設疑兵，潛以舟載兵入渭，為浮橋，夜，分兵結營於渭南。超等夜攻營，伏兵擊破之。超等屯渭南，遣使求割河以西請和，操不許。九月，操進軍，悉渡渭。超等數挑戰，又不許；固請割地，求送任子，賈詡以為可偽許之。操復問計策，〔數，所角翻。挑，徒了翻。復，扶又翻。〕詡曰：「離之而已。」操曰：「解！」〔解，戶買翻，曉也。〕\n\n 　　韓遂請與相見，操與遂有舊，於是交馬語移時，〔遂與樊稠交馬語，而得以斃稠；與曹操交馬語，乃以自斃。然後知遂之所以遇稠者，非用數也。若馬超等之疑遂，則猶李傕之疑稠耳。〕不及軍事，但說京都舊故，拊手歡笑。時秦、胡觀者，前後重沓，〔重，直龍翻。〕操笑謂之曰：「爾欲觀曹公邪﹖亦猶人也，非有四目兩口，但多智耳！」既罷，超等問遂，「公何言﹖」遂曰：「無所言也。」超等疑之。他日，操又與遂書，多所點竄，如遂改定者；超等愈疑遂。〔二者皆所以離之也。考異曰：許褚傳曰：「太祖與韓遂、馬超等會語，左右皆不得從，唯將褚。超負其力，陰欲前突太祖，素聞褚勇，疑從騎是褚，乃問曰：『公有虎侯者安在﹖』太祖顧指褚，褚瞋目眄之，超不敢動。」按時超不與遂同在彼，故疑此說妄也。〕操乃與克日會戰，〔克日者，剋定其日也。〕先以輕兵挑之，〔挑，徒了翻。〕戰良久，乃縱虎騎夾擊，大破之，斬成宜、李堪等。遂、超奔涼州，楊秋奔安定。\n\n 　　諸將問操曰：「初，賊守潼關，渭北道缺，〔缺，謂缺而不備。〕不從河東擊馮翊而反守潼關，引日而後北渡，何也﹖」操曰：「賊守潼關，若吾入河東，賊必引守諸津，則西河未可渡，吾故盛兵向潼關；賊悉眾南守，西河之備虛，故二將得擅取西河；然後引軍北渡，賊不能與吾爭西河者，以二將之軍也。〔二將，徐晃、朱靈也。將，即亮翻。〕連車樹柵，為甬道而南，既為不可勝，〔兵法；先為不可勝以待敵之可勝。〕且以示弱。渡渭為堅壘，虜至不出，所以驕之也；故賊不為營壘而求割地。吾順言許之，所以從其意，使自安而不為備，因畜士卒之力，一旦擊之，所謂疾雷不及掩耳。〔淮南子之言。〕兵之變化，固非一道也。」\n\n 　　始，關中諸將每一部到，操輒有喜色。諸將問其故，操曰：「關中長遠，若賊各依險阻，征之，不一二年不可定也。今皆來集，其眾雖多，莫相歸服，軍無適主，〔適，丁歷翻。〕一舉可滅，為功差易，吾是以喜。」〔當此之時，關西之兵最為精強，而破於操者，法制不一也。易，以豉翻。〕\n\n 　　冬，十月，操自長安北征楊秋，圍安定。秋降，〔降，戶江翻。〕復其爵位，使留撫其民。\n\n 　　十二月，操自安定還，留夏侯淵屯長安。以議郎張既為京兆尹。既招懷流民，興復縣邑，百姓懷之。\n\n 　　遂、超之叛也，弘農、馮翊縣邑多應之，河東民獨無異心；操與超等夾渭為軍，軍食一仰河東。〔仰，牛向翻。〕及超等破，餘畜尚二十餘萬斛，〔畜，讀曰蓄。〕操乃增河東太守杜畿秩中二千石。\n\n 　　扶風法正為劉璋軍議校尉，〔軍議校尉，使之議軍事。蓋時議必惟正之善謀，璋能官之而不能用耳。〕璋不能用，又為其州里俱僑客者所鄙，正邑邑不得志。〔僑，寄也，寓也。鄙，薄也。邑邑，不樂之意。〕益州別駕張松與正善，自負其才，忖璋不足與有為，〔忖，度也，思也。忖，寸本翻。〕常竊歎息。松勸璋結劉備，璋曰：「誰可使者﹖」松乃舉正。璋使正往，正辭謝，佯為不得已而行。還，為松說備有雄略，〔為，于偽翻。〕密謀奉戴以為州主。\n\n 　　會曹操遣鍾繇向漢中，璋聞之，內懷恐懼。松因說璋曰：〔說，輪芮翻。〕「曹公兵無敵於天下，若因張魯之資以取蜀土，誰能禦之！劉豫州，使君之宗室而曹公之深讎也，〔使，疏吏翻。〕善用兵；若使之討魯，魯必破矣。魯破，則益州強，曹公雖來，無能為也！今州【章：甲十一行本「州」下有「中」字；乙十一行本同；孔本同；張校同。】諸將龐羲、李異等，皆恃功驕豪，〔據裴松之註，龐羲免璋諸子於難，而李異殺趙韙，故各持功。〕欲有外意。〔謂其意欲附外也。〕不得豫州，則敵攻其外，民攻其內，必敗之道也！」璋然之，遣法正將四千人迎備。主簿巴西黃權諫曰：〔譙周巴記曰：劉璋分巴郡墊江已上為巴西郡。〕「劉左將軍有驍名，〔曹操表備為左將軍，故稱之。驍，堅堯翻。〕今請到，欲以部曲遇之，則不滿其心；欲以賓客禮待，則一國不容二君，若客有泰山之安，則主有累卵之危。不若閉境以待時清。」璋不聽，出權為廣漢長。〔廣漢縣，屬廣漢郡。長，知兩翻。〕從事廣漢王累，自倒懸於州門以諫，璋一無所納。\n\n 　　法正至荊州，陰獻策於劉備曰：「以明將軍之英才，乘劉牧之懦弱；張松，州之股肱，〔別駕，州之上佐，故曰股肱。〕響應於內，以取益州，猶反掌也。」〔考異曰：韋曜吳書曰：「備前見張松，後得法正，皆厚以恩德接納，盡其殷勤之歡。因問蜀中闊狹，兵器府庫，人馬眾寡，及諸要害道里遠近；松等具言之。」按劉璋、劉備傳，松未嘗先見備，吳書誤也。〕備疑未決。龐統言於備曰：「荊州荒殘，人物殫盡，東有孫車騎，〔備表權為車騎將軍，故以稱之。〕北有曹操，難以得志。今益州戶口百萬，土沃財富，誠得以為資，大業可成也！」備曰：「今指與吾為水火者，曹操也。〔言水火者，以其性相反也。〕操以急，吾以寬；操以暴，吾以仁；操以譎，吾以忠：〔譎，古穴翻。〕每與操反，事乃可成耳。今以小利而失信義於天下，柰何﹖」統曰：「亂離之時，固非一道所能定也。且兼弱攻昧，〔尚書仲虺之言。〕逆取順守，〔前書陸賈曰：「湯、武逆取而順守之。」〕古人所貴。若事定之後，封以大國，何負於信！今日不取，終為人利耳。」備以為然。乃留諸葛亮、關羽等守荊州，以趙雲領留營司馬，〔留營司馬，掌留營軍事也。〕備將步卒數萬人入益州。\n\n 　　孫權聞備西上，〔上，時掌翻。〕遣舟船迎妹；而夫人欲將備子禪還吳，張飛、趙雲勒兵截江，乃得禪還。\n\n 　　劉璋敕在所供奉備，備入境如歸，前後贈遺以巨 億計。〔遺，于季翻。〕備至巴郡，巴郡太守嚴顏拊心歎曰：「此所謂『獨坐窮山，放虎自衛者』也。」備自江州北由墊江水詣涪。〔巴郡，治江州。墊江縣，屬巴 郡。涪縣，屬廣漢郡。墊江水，蓋即涪內水也。庾仲雍曰：江州縣對二水口，右則涪內水，左則蜀外水。墊，音疊。涪，音浮。賢曰：涪縣故城，今綿州城。墊江 縣，唐之合州。〕璋率步騎三萬餘人，車乘帳幔，〔乘，繩證翻。幔，莫半翻，幕也。〕精光耀日，往會之。張松令法正白備，便於會襲璋。備曰：「此事不可倉卒！」〔卒，讀曰猝。〕龐統曰：「今因會執之，則將軍無用兵之勞而坐定一州也。」備曰：「初入他國，恩信未著，此不可也。」璋推備行大司馬，領司隸校尉；備亦推璋行鎮西大將軍，領益州牧。〔晉百官志曰：匹鎖通於柔遠。謂鎮東、鎮西、鎮南、鎮北四將軍也。〕所將吏士，更相之適，〔之，往也。更，工衡翻。〕歡飲百餘日。璋增備兵，厚加資給，使擊張魯，又令督白水軍。〔白水關，在廣漢白水縣，劉璋置軍屯守，即楊懷、高沛之軍也。杜佑曰：梁州金牛縣，漢葭萌縣地，縣南有故白水關。〕備并軍三萬餘人，車甲、器械、資貨甚盛。璋還成都，備北到葭萌，〔葭萌縣，屬廣漢郡。賢曰：葭萌，今利州益昌縣。應劭曰：葭，音家。師古曰：萌，音氓。蜀王封其弟葭萌於此，因以名邑。先主改曰漢壽。〕未即討魯，厚樹恩德以收眾心。\n\n 　　十七年（壬辰、二一二）\n\n 　　春，正月，曹操還鄴。詔操贊拜不名，入朝不趨，劍履上殿，如蕭何故事。\n\n 　　操之西征也，河間民田銀、蘇伯反，扇動幽、冀。五官將丕欲自討之，功曹常林曰：〔據林傳，時為五官將功曹。〕「北方吏民，樂安厭亂，〔樂，音洛。〕服化已久，守善者多；銀、伯犬羊相聚，不能為害。方今大軍在遠，外有強敵，將軍為天下之鎮，〔謂留守鄴也。〕輕動遠舉，雖克不武。」乃遣將軍賈信討之，應時克滅。餘賊千餘人請降，議者皆曰：「公有舊法，圍而後降者不赦。」〔降，戶江翻。〕程昱曰：「此乃擾攘之際，權時之宜。今天下略定，不可誅之；縱誅之，宜先啟聞。」議者皆曰：「軍事有專無請。」昱曰：「凡專命者，謂有臨時之急耳。今此賊制在賈信之手，故老臣不願將軍行之也。」丕曰：「善。」即白操，操果不誅。既而聞昱之謀，甚悅，曰：「君非徒明於軍計，又善處人父子之間。」〔以勸丕不專殺也。處，昌呂翻。〕\n\n 　　故事：破賊文書，以一為十；國淵上首級，皆如其實數，〔國淵時統留事。上，時掌翻。〕操問其故，淵曰：「夫征討外寇，多其斬獲之數者，欲以大武功，聳民聽也。河間在封域之內，銀等叛逆，雖克捷有功，淵竊恥之。」操大悅。\n\n 　　夏，五月，癸未，誅衛尉馬騰，夷三族。〔騰詣鄴見上卷十三年。〕\n\n 　　六月，庚寅晦，日有食之。\n\n 　　秋，七月，螟。\n\n 　　馬超等餘眾屯藍田，夏侯淵擊平之。\n\n 　　鄜賊梁興〔鄜縣，前漢屬左馮翊，後漢省。師古曰：鄜，音敷。〕寇略馮翊，諸縣恐懼，皆寄治郡下，議者以為當移就險阻。左馮翊鄭渾曰：「興等破散，藏竄山谷，雖有隨者，率脅從耳。今當廣開降路，〔降，戶江翻；下同。〕宣論威信，而保險自守，此示弱也。」乃聚吏民，治城郭，為守備，〔治，直之翻。〕募民逐賊，得其財物婦女，十以七賞。民大悅，皆願捕賊；賊之失妻子者皆還，求降，渾責其得他婦女，然後還之。於是轉相寇盜，黨與離散。又遣吏民有恩信者分布山谷告諭之，出者相繼；乃使諸縣長吏各還本治，以安集之。〔長，知兩翻。〕興等懼，將餘眾聚鄜城，操使夏侯淵助渾討之，遂斬興，餘黨悉平。渾，泰之弟也。〔鄭泰，見用於董卓而欲圖卓者也。〕\n\n 　　九月，庚戌，立皇子熙為濟陰王，懿為山陽王，邈為濟北王，敦為東海王。〔時許靖在蜀，聞立諸王，曰：「將欲翕之，必姑張之；將欲奪之，必姑與之。其孟德欴謂乎。」濟，子禮翻。〕\n\n 　　初，張紘以秣陵山川形勝，勸孫權以為治所；及劉備東過秣陵，亦勸權居之。權於是作石頭城，徙治秣陵，改秣陵為建 業。〔秣陵，屬丹陽郡，本金陵也，秦始皇改；孫權改曰建業；後避晉愍帝諱，改曰建康。石頭城，在今建康城西二里。金陵志：石頭城去臺城九里，南合秦淮 水。張舜民曰：石頭城者，天生城壁，有如城然，在清涼寺北覆舟山上。江行自北來者，循石頭城，轉入秦淮。陸游曰：龍灣望頭山，不甚高，然峭立江中，繚繞如 垣牆。清涼寺距石頭里餘，西望宣化渡及歷陽諸山。宋白曰：晉平吳，分為二邑，自淮水南為秣陵，北為建業。江表傳：紘謂權曰：「秣陵，楚武王所置，名為金陵；地劫岡阜連石頭。昔秦始皇東巡，經此縣，望氣者云，金陵地形，有王者都邑之氣，故掘斷連岡，改名秣陵。今處所具存，宜為都邑。」獻帝春秋又載權曰：「秣陵有小江百餘里，可以安大船，吾方理水軍，當移據之。」又據晉書郗隆傳，隆為揚州刺史，鎮秣陵。齊王冏檄令赴討趙王倫，隆停檄不下。時王邃鎮石頭，隆軍西赴邃者甚眾。隆遣從事於牛渚禁之，不得止。將士奉邃攻殺隆。則石頭在牛渚西。詳考是事，秣陵軍將赴邃，欲自牛渚而西勤王也；石頭自在牛渚東。〕\n\n 　　呂蒙聞曹操欲東兵，說孫權夾濡須水口立塢。〔說，輸芮翻。賢曰：濡須，水名，在今和州歷陽縣西南。孫權夾水立塢，狀如偃月。杜佑曰：濡須水，在歷陽西南百八十里。余據濡須水出巢湖，在今無為軍北二十五里，濡須塢在今巢縣東南四十里。〕諸將皆曰：「上岸擊賊，〔上，時掌翻。〕洗足入船，何用塢為！」蒙曰：「兵有利鈍：戰無百勝，如有邂逅，敵步騎蹙，人不暇及水，其得入船乎﹖」權曰「善！」遂作濡須塢。\n\n 　　冬，十月，曹操東擊孫權。董昭言於曹操曰：「自古以來，人臣匡世，未有今日之功；有今日之功，未有久處人臣之勢者也。〔處，昌呂翻；下同。〕今明公恥有凓德，樂保名節；〔樂，音洛。〕然處大臣之勢，使人以大事疑己，誠不可不重慮也。」〔重，直用翻。〕乃與列侯諸將議，以丞相宜進爵國公，九錫備物，以殊勳。〔賢曰：禮含文嘉曰：九錫，一曰車馬，二曰衣服，三曰樂器，四曰朱戶，五曰納陛，六曰虎賁百人，七曰斧鉞，八曰弓矢，九曰秬鬯。謂之九錫，錫，予也；九錫皆如其德。左傳曰：分魯公以大路、大旂、夏后氏之璜、封父之繁弱、祝宗、卜史、備物典策。〕荀彧以為：「曹公本興義兵以匡朝寧國，〔朝，直遙翻。〕秉忠貞之誠，守退讓之實；君子愛人以德，〔記檀弓，曾子曰：君子之愛人也以德，細人之愛人也以姑息。〕不宜如此。」操由是不悅。及擊孫權，表請彧勞軍于譙，〔勞，力到翻。〕因輒留彧，以侍中、光祿大夫、持節、參丞相軍事。〔輒，言專輒也。〕操軍向濡須，彧以疾留壽春，飲藥而卒。〔彧傳云：操饋之食，發視，乃空器也，於是飲藥而卒。考異曰：陳志彧傳曰：「以憂薨。」范書彧傳曰：「操饋之食，發視，乃空器也，於是飲藥而卒。」孫盛魏氏春秋亦同。按彧之死，操隱其誅。陳壽云以憂卒，蓋闕疑也。今不正言其飲藥，恐後世為人上者，謂隱誅可得而行也。〕彧行義修整而有智謀，好推賢進士，故時人皆惜之。〔行，下孟翻。好，呼到翻。〕\n\n 　　臣光曰：孔子之言仁也重矣，自子路、冉求、公西赤門人之高第，令尹子文、陳文子諸候之賢大夫，皆不足以當之，而獨稱管仲之仁，豈非以其輔佐齊桓，大濟生民乎！〔論語：孟武伯問：「子路仁乎﹖」子曰：「不知也。」又問。子曰：「由也，千乘之國，可使治其賦也，不知其仁也。」「求也何如﹖」曰：「求也，千室之邑，百乘之家，可使為之宰也，不知其仁也。」「赤也何如﹖」曰：「赤也，束帶立於朝，可使與賓客言也，可知其仁也。」子張問曰：「令尹子文，三仕為令尹，無喜色；三已之，無慍色。舊令尹之政，必以告新令尹。何如﹖」子曰：「忠矣。」曰：「仁矣乎﹖」曰：「未知，焉得仁﹖」「崔子弒齊君，陳文子有馬十乘，棄而違之，至於他邦，則曰猶吾大夫崔子也，違之，之一邦，則又曰猶吾大夫崔子也，違之。何如﹖」子曰：「清矣。」曰：「仁矣乎﹖」曰：「未知，焉得仁﹖」子貢曰：「管仲非仁者與﹖桓公殺公子糾，不能死，又相之。」子曰：「管仲相桓公，霸諸侯，一匡天下，民到于今受其賜；微管仲，吾其被髮左衽矣！豈若匹夫匹婦之為諒也，自經於溝瀆莫之知也！」子路曰：」桓公殺公子糾，召忽死之，管仲不死。曰：未仁乎﹖」子曰：「桓公九合諸侯，不以兵車，管仲之力也！如其仁！如其仁！」〕齊桓之行若狗彘，管仲不羞而相之，〔行，下孟翻。相，息亮翻。〕其志蓋以非桓公則生民不可得而濟也。漢末大亂，群生塗炭，自非高世之才不能濟也。然則荀彧捨魏武將誰事哉！\n\n 　　齊桓之時，周室雖衰，未若建安之初也。建安之初，四海蕩覆，尺土一民，皆非漢有。荀彧佐魏武而興之，舉賢用能，訓卒厲兵，決機發策，征伐四克，遂能以弱為強，化亂為治，〔治，直吏翻。〕十分天下而有其八，其功豈在管仲之後乎！管仲不死子糾而荀彧死漢室，其仁復居管仲之先矣！〔復，扶又翻。〕\n\n 　　而杜牧乃以為「彧之勸魏武取兗州則比之高、光，官渡不令還許則比之楚、漢，及事就功畢，乃欲邀名於漢代，譬之教盜穴牆發匱而不與同挈，得不為盜乎！」臣以為孔子稱「文勝質則史」，〔見論語。〕凡為史者記人之言，必有以文之。然則比魏武於高、光、楚、漢者，史氏之文也，豈皆彧口所言邪！用是貶彧，非其罪矣。且使魏武為帝，則彧為佐命元功，與蕭何同賞矣；彧不利此而利於殺身以邀名，豈人情乎！\n\n 　　十二月，有星孛于五諸侯。〔晉天文志曰：五諸侯五星，在東井北。又太微南蕃，左執法東北一星曰謁者，謁者東北三星曰三公，三公北三星曰九卿，九卿西五星曰內五諸侯，內侍天子，不之國也。孛，蒲內翻。〕\n\n 　　劉備在葭萌，龐統言於備曰：「今陰選精兵，晝夜兼道，徑襲成都，劉璋既不武，又素無豫備，大軍卒至，〔卒，讀曰猝。〕一舉便定，此上計也。楊懷、高沛，璋之名將，各杖強兵，據守關頭，〔即白水關頭也。〕聞數有牋諫璋，〔數，所角翻。〕使發遣將軍還荊州。將軍遣與相聞，說荊州有急，欲還救之，並使裝束，外作歸形，此二子既服將軍英名，又喜將軍之去，計必乘輕騎來見將軍，因此執之，進取其兵，乃向成都，此中計也。退還白帝，〔白帝，即巴東魚復縣城也。公孫述據成都，自稱白帝，改魚復曰白帝城。〕連引荊州，徐還圖之，此下計也。若沈吟不去，〔沈，持林翻。〕將致大困，不可久矣。」備然其中計。\n\n 　　及曹操攻孫權，權呼備自救。備貽璋書曰：「孫氏與孤本為脣齒，而關羽兵弱，今不往救，則曹操必取荊州，轉侵州界，〔州界，謂益州界。〕其憂甚於張魯。魯自守之賊，不足慮也。」因求益萬兵及資糧，璋但許兵四千，其餘皆給半。備因激怒其眾曰：「吾為益州征強敵，師徒勤瘁，〔瘁，秦醉翻。〕而積財吝賞，何以使士大夫死戰乎！」張松書與備及法正曰：「今大事垂立，如何釋此去乎！」松兄廣漢太守肅，恐禍及己，因發其謀。於是璋收斬松，敕關戍諸將文書皆勿復得與備關通。〔復，扶又翻。〕備大怒，召璋白水軍督楊懷、高沛，責以無禮，斬之；〔責其無客主之禮也。〕勒兵徑至關頭，并其兵，進據涪城。〔此用龐統之中計也。〕\n\n 　　十八年（癸巳、二一三）\n\n 　　春，正月，曹操進軍濡須口，號步騎四十萬，攻破孫權江西營，〔大江東北流，故自歷陽至濡須口皆謂之江西，而建業謂之江東。〕獲其都督公孫陽。權率眾七萬禦之，相守月餘。操見其舟船器仗軍伍整肅，歎曰：「生子當如孫仲謀；〔孫權，字仲謀。〕如劉景升兒子，豚犬耳！」權為牋與操，說：「春水方生，公宜速去。」別紙言：「足下不死，孤不得安。」操語諸將曰：〔語，牛倨翻。〕「孫權不欺孤。」乃徹軍還。\n\n 　　庚寅，詔并十四州，復為九州。〔十四州，司、豫、冀、兗、徐、青、荊、揚、益、梁、雍、并、幽、交也。復為九州者，割司州之河東、河內、馮翊、扶風及幽、并二州皆入冀州；涼州所統，悉入雍州，又以司州之京兆入焉；又以司州之弘農、河南入豫州，交州并入荊州，則省司、涼、幽、并而復禹貢之九州矣。此曹操自領冀州牧，欲廣其所統以制天下耳。〕\n\n 　　夏，四月，曹操至鄴。\n\n 　　初，曹操在譙，恐濱江郡縣為孫權所略，欲徙令近內，〔近，其靳翻。〕以問揚州別駕蔣濟，曰：「昔孤與袁本初對軍官渡，徙燕、白馬民，民不得走，賊亦不敢鈔。〔事見六十三卷建安五年。燕縣、白馬縣，皆屬東郡。燕，春秋之南燕國也。賢曰：燕故城今滑州胙城縣。鈔，楚交翻。燕，於賢翻。〕今欲徙淮南民，何如﹖」對曰：「是時兵弱賊強，不徙必失之。自破袁紹以來，明公威震天下，民無他志，人情懷土，實不樂徙，〔樂，音洛。〕懼必不安。」操不從。既而民轉相驚，自廬江、九江、蘄春、廣陵，戶十餘萬皆東渡江，〔蘄春縣，本屬江夏郡。沈約曰：吳立蘄春郡。此據吳志書之也。蘄，音祁。〕江西遂虛，合淝以南，惟有皖城。〔皖縣，屬廬江郡。賢曰：今舒州懷寧縣。師古曰：皖，音胡管翻。〕濟後奉使詣鄴，〔使，疏吏翻。〕操迎見，大笑曰：「本但欲使避賊，乃更驅盡之！」拜濟丹陽太守。〔丹陽郡已屬孫權，濟不得之郡也。〕\n\n 　　五月，丙申，以冀州十郡封曹操為魏公，〔時以冀州之河東、河內、魏郡、趙國、中山、常山、鉅鹿、安平、甘陵、平原凡十郡為魏國。〕以丞相領冀州牧如故。又加九錫：大輅、戎輅各一，玄牡二駟；袞冕之服，赤舄副焉；〔毛萇曰：赤舄，人君之盛屨也；釋舄，複履也。鄭玄曰：複下曰舄。鄭眾曰：舄有三等，赤舄為上，冕服之舄。〕軒縣之樂，六佾之舞；〔周禮：樂縣之位，王宮縣，諸侯軒縣。鄭眾曰：宮縣，四面縣；軒縣；去其一面。縣，讀曰懸。舞佾之數，天子八，諸侯六。杜預曰：八佾，八八六十四人；六佾，六六三十六人。服虔曰：天子八八，諸侯六八，大夫四八，士二八。宋傅隆曰：鄭伯納晉悼公女樂二八，晉以一八賜魏絳。此樂以八人為列之證也。佾，音逸。〕朱戶以居；納陛以登；虎賁之士三百人；鈇、鉞各一；彤弓一，彤矢百，玈弓十，玈矢千；〔玈與盧同，黑色也。〕秬鬯一卣，珪、瓚副焉。\n\n 　　大雨水。\n\n 　　益州從事廣漢鄭度聞劉備舉兵，謂劉璋曰：「左將軍懸軍襲我，兵不滿萬，士眾未附，軍無輜重，〔重，直用翻。〕野穀是資，其計莫若盡驅巴西、梓潼民內、涪水以西，〔梓潼縣，屬廣漢郡，漢武帝元鼎元年置，以縣倚梓林而枕潼水為名； 建安二十二年，劉備分立梓潼郡。班志，梓潼有五婦山，譢水所出，南入涪。應劭曰：涪水出廣漢，南入漢。水經曰：涪水出廣漢涪縣西北，東至廣漢與梓潼水合， 又西南流，又南入于墊江。註云：涪水出廣漢屬國剛氐道徼外；梓潼水即五婦水也，同入于墊江，即所謂內水也。〕其倉廩野穀，一皆燒除，高壘深溝，靜以待之。彼至，請戰，勿許，久無所資，不過百日，必將自走，走而擊之，此必禽耳。」劉備聞而惡之，〔惡，烏路翻。〕以問法正。正曰：「璋終不能用，無憂也。」璋果謂其群下曰：「吾聞拒敵以安民，未聞動民以避敵也。」不用度計。\n\n 　　璋遣其將劉踭、冷苞、張任、鄧賢、吳懿等拒備，皆敗，退保鼦竹；〔踭，姑回翻，又胡隈翻。冷，魯杏翻，姓也。按本或作「泠」，泠，音魯經翻。鼦竹縣，屬 廣漢郡；唐屬漢州；九域志，在州東北九十三里。〕懿詣軍降。〔降，戶江翻；下同。〕璋復遣護軍南陽李嚴、江夏費觀督鼦竹諸軍，〔復，扶又翻；下同。夏，戶 雅翻。費，父沸翻。〕嚴、觀亦率其眾降於備。備軍益強，分遣諸將平下屬縣。劉踭、張任與璋子循退守雒城，〔雒縣，屬廣漢郡，雒水所出；唐為漢州治所。〕備進軍圍之。任勒兵出戰於鴈橋，〔鴈江，在雒縣南，曾有金鴈，故名為鴈橋。〕軍敗，任死。\n\n 　　秋，七月，魏始建社稷、宗廟。\n\n 　　魏公操納三女為貴人。〔自此以後，曹操不書姓而冠以國。操三女，長憲，次節，次華；節後立為皇后。〕\n\n 　　初，魏公操追馬超至安定，聞田銀、蘇伯反，引軍還。參涼州軍事楊阜言於操曰：「超有信、布之勇，甚得羌、胡心；若大軍還，不設備，隴上諸郡非國家之有也。」〔隴西、南安、漢陽、永陽，皆隴上諸郡也。獻帝起居注，分漢陽、上郡為永陽。〕操還，超果率羌、胡擊隴上諸郡縣，郡縣皆應之，惟冀城奉州郡以固守。〔冀縣，屬漢陽郡，郡及涼州刺史治焉。〕\n\n 　　超盡兼隴右之眾，張魯復遣大將楊昂助之，〔復，扶又翻。〕凡萬餘人，攻冀城，自正月至八月，救兵不至。刺史韋康遣別駕閻溫出，告急於夏侯淵，〔夏侯淵時屯長安。〕外圍數重，〔重，直龍翻。〕溫夜從水中潛出。明日，超兵見其迹，遣追獲之。超載溫詣城下，使告城中云：「東方無救。」〔隴右在西方，操在關東，故曰東方。〕溫向城大呼曰：〔呼，火故翻。〕「大軍不過三日至，勉之！」城中皆泣，稱萬歲。超雖怒，猶以攻城久不下，徐徐更誘溫，冀其改意。〔誘，音酉。〕溫曰：「事君有死無二，而卿乃欲令長者出不義之言乎！」超遂殺之。\n\n 　　已而外救不至，韋康及太守欲降。〔降，戶江翻。〕楊阜號哭諫曰：「阜等率父兄子弟以義相勵，有死無二，以為使君守此城，〔號，戶刀翻。為，于偽翻。〕今柰何棄垂成之功，陷不義之名乎！」刺史、太守不聽，開城門迎超。超入，遂殺刺史、太守，自稱征西將軍、領并州牧、督涼州軍事。\n\n 　　魏公操使夏侯淵救冀，未到而冀敗。淵去冀二百餘里，超來逆戰，淵軍不利。氐王千萬反應超，屯興國，〔氐王千萬，略陽清水氐種也，其後是為仇池之楊。興國，城名。〕淵引軍還。\n\n 　　會楊阜喪妻，就超求假以葬之。〔喪，息浪翻。，假，居訝翻，休假也。求假，猶古之請告請急也。〕阜外兄天水姜敘為撫夷將軍，擁兵屯歷城。〕〔水經註，歷城在西縣，去仇池一百二十里，後改為建安城。杜佑曰：歷城，在今同谷郡西七里，去仇池九十里。宋白曰：晉置仇池郡於歷城。今為成州。〕阜見敘及其母，歔欷悲甚。〔歔，音虛；欷，許既翻，又音希，泣餘聲也。〕敘曰：「何為乃爾﹖」阜曰：「守城不能完，君亡不能死，亦何面目以視息於天下！〔目之視物，一出入息之頃，則一瞬。〕馬超背父叛君，虐殺州將，背，蒲妹翻。將，即亮翻。〕豈獨阜之憂責，一州士大夫皆蒙其恥。君擁兵專制而無討賊心，此趙盾所以書弒君也。〔趙盾，晉卿趙宣子也。左傳，趙穿攻靈公於桃園，宣子未出山而復，太史書曰：「趙盾弒其君。」以示於朝。宣子曰：「不然。」對曰：「子為正卿，亡不越境，反不討賊，非子而誰！」〕超強而無義，多釁，易圖耳。」〔易，以豉翻。〕敘母慨然曰：「咄！伯奕，韋使君遇難，亦汝之負，豈獨義山哉！〔咄，當沒翻。姜敘，字伯奕；楊阜，字義山。負罪也。難，乃旦翻。〕人誰不死，死於忠義，得其所也。但當速發，勿復顧我；我自為汝當之，〔復，扶又翻。為，于偽翻。〕不以餘年累汝也。」〔累，力瑞翻。〕敘乃與同郡趙昂、尹奉、武都李俊等合謀討超，又仗人至冀，結安定梁寬、南安趙衢使為內應。超取趙昂子月為質，〔質，音致。〕昂謂妻異曰：〔據皇甫謐列女傳，異，士氏女也。〕「吾謀如是，事必萬全，當柰月何﹖」異厲聲應曰：「雪君父之大恥，喪元不足為重，〔喪，息浪翻。〕況一子哉！」\n\n 　　九月，阜與敘進兵，入鹵城，〔鹵城，當在西縣、冀縣之間。〕昂、奉據祁山，以討超。〔水經註：祁山，在嶓冢之西七十許里，山上有城，極為險固，漢水逕其南。又曰：祁山，在上邽西南二百四十里。杜佑曰：祁山，在今同谷郡長道縣東十里。余據今西和州長道縣南十里有祁山，古來南北二岈，有萬餘家。諸葛亮表言「祁山去沮五百里，有人萬戶」者，此也。〕超聞之，大怒，趙衢因譎說超，使自出擊之。〔譎，古穴翻。說，輸芮翻。〕超出，衢與梁寬閉冀城門，盡殺超妻子。超進退失據，乃襲歷城，得敘母。敘母罵之曰：「汝背父之逆子，殺君之桀賊，〔背父，謂馬騰在鄴，不顧而反；殺君，謂殺韋康也。背，蒲妹翻。〕天地豈久容汝，而不早死，敢以面目視人乎！」超殺之，又殺趙昂之子月。楊阜與超戰，身被五創。超兵敗，遂南奔張魯。〔被，皮義翻。創，初良翻。考異曰：楊阜傳云「十七年九月」，武帝紀，「十八年超在漢陽，復因羌、胡為害。十九年正月，趙衢等討超，超奔漢中。」按姜敘九月起兵，超即應出討，超出，衢等即應閉門，不應至來年正月。蓋魏史書捷音到鄴之月耳。楊阜傳誤也。〕魯以超為都講祭酒，〔魯為五斗米道，自號師君。其來學者，初名鬼卒，後號祭酒，各領部眾。都講祭酒者，魯使學者都習老子五千文，置都講祭酒，位次師君。〕欲妻之以女。〔妻，七細翻。〕或謂魯曰：「有人若此，不愛其親，焉能愛人！」〔焉，於虔翻。〕魯乃止。操封討超之功，侯者十一人，賜楊阜爵關內侯。\n\n 　　冬，十一月，魏初置尚書、侍中、六卿；以荀攸為尚書令，涼茂為僕射，〔涼，姓；茂，名。〕毛玠、崔琰、常林、徐奕、何夔為尚書，〔魏置五曹尚書，吏部、左民、客曹、五兵、度支。〕王粲、杜襲、衛覬、和洽為侍中，〔自是以後，侍中遂以四人為定員。〕鍾繇為大理，〔大理，漢廷尉之職。〕王脩為大司農，袁渙為郎中令，行御史大夫事，〔郎中令，漢光祿勳之職。〕陳群為御史中丞。〔時以御史大夫為三公，以中丞為御史臺主。〕\n\n 　　袁渙得賞賜，皆散之，家無所儲，乏則取之於人，不為皦察之行，〔皦，吉了翻。行，下孟翻。〕然時人皆服其清。時有傳劉備死者，群臣皆賀，惟渙獨否。\n\n 　　魏公操欲復肉刑，令曰：「昔陳鴻臚以為死刑有可加於仁恩者，〔臚，陵如翻。〕御史中丞能申其父之論乎﹖」〔陳群父紀為漢大鴻臚。〕陳群對曰：「臣父紀以為漢除肉刑而增加於笞，〔事見十五卷文帝十三年。〕本興仁而死者更眾，所謂名輕而實重者也。名輕則易犯，〔易，以豉翻。〕實重則傷民。且殺人償死，合於古制；至於傷人，或殘毀其體而裁剪毛髮，非其理也。若用古刑，使淫者下蠶室，盜者刖其足，則永無淫放穿踰之姦矣。〔下，遐稼翻。刖，音月。穿者，穿穴隙；踰者，踰垣牆。〕夫三千之屬，〔周穆王作甫刑，墨罰之屬千，剕罰之屬五百，宮罰之屬三百，大辟之罰其屬二百，五刑之屬三千。〕雖未可悉復，若斯數者，時之所患，宜先施用。漢律所殺殊死之罪，仁所不及也，其餘逮死者，可易以肉刑。可易以肉刑。如此，則所刑之與所生足以相貿矣。〔貿，易也。〕今以笞死之法易不殺之刑，是重人支體而輕人軀命也。」當時議者，唯鍾繇與群議同，餘皆以未可行。操以軍事未罷，顧眾議而止。 \n",
    "资治通鉴第六十七卷-汉纪五十九": "　　漢紀五十九〔起閼逢敦牂（甲午），盡柔北涒灘（丙申），凡三年。〕\n\n 　　孝獻皇帝壬\n\n 　　建安十九年（甲午、二一四）\n\n 　　春，馬超從張魯求兵，北取涼州，魯遣超還圍祁山。姜敘【章：甲十一行本「敘」下有「等」字；乙十一行本同；孔本同。】告急於夏侯淵，諸將議欲須魏公操節度。淵曰：「公在鄴，反覆四千里，比報，敘等必敗，非救急也。」〔比，必寐翻。〕遂行，使張郃督步騎五千為前軍。〔郃，古合翻，又曷閤翻。〕超敗走。\n\n 　　韓遂在顯親，〔顯親縣屬漢陽郡，班志無之，蓋光武所置，以封竇友。賢曰：顯親故城，在今秦州成紀縣東。〕淵欲襲取之，遂走。淵追至略陽城，去遂三十餘里，諸將欲攻之，或言當攻興國氐。〔魏略曰：建安中，興國氐王阿貴，百頃氐壬千萬，各有部落萬餘，從馬超為亂。超破之後，阿貴為夏侯淵所攻滅，千萬南入蜀。〕淵以為：「遂兵精，興國城固，攻不可卒拔，不如擊長離諸羌。〔水經註：瓦亭水，南逕隴西成紀縣，東歷長離川，謂之長離水；燒當等羌居之。 卒，讀曰猝。〕長離諸羌多在遂軍，必歸救其家。若捨羌獨栽則孤，〔謂遂若捨羌而不救，獨擁兵自守，則其勢孤。〕救長離則官兵得與野戰，必可虜也。」淵乃留 督將守輜重，〔塹，七豔翻。〕淵曰：「我轉鬬千里，今復作營塹，則士眾罷敝，不可復用。〔復，扶又翻。罷，讀曰疲。〕賊雖眾，易與耳。」〔易，以豉翻。〕乃鼓之，大破遂軍，進圍興國。氐王千萬奔馬超，餘眾悉降。轉擊高平、屠各，皆破之。〔屠，直如翻。〕\n\n 　　三月，詔魏公操位在諸侯王上，改授金璽、赤紱、遠遊冠。〔漢制：諸侯王金印、赤紱、遠遊冠。董巴曰：遠遊冠，制如通天，高九寸，正豎、頂少邪，乃直下為鐵卷梁，有展筩橫之於前，無山述。〕\n\n 　　夏，四月，旱。五月，雨水。\n\n 　　初，魏公操遣廬江太守朱光屯皖，〔皖，戶板翻。〕大開稻田。呂蒙言於孫權曰：「皖田肥美，若一收孰，彼眾必增；〔收孰，謂稻成熟而收之也。有糧則可以增眾。孰，古熟字通。〕宜早除之。」閏月，權親攻皖城。諸將欲作土山，添攻具，呂蒙曰：「治攻具及土山，必歷日乃成；〔治，直之翻。〕城備既脩，外救必至，不可圖也。且吾乘雨水以入，若留經日，水必向盡，還道艱難，蒙竊危之。今觀此城，不能甚固，以三軍銳氣，四面並攻，不移時可拔；及水以歸，全勝之道也。」權從之。蒙薦甘寧為升城督，寧手持練，身綠城，為士卒先；蒙以精銳繼之，手執枹鼓，〔枹，音膚。〕士卒皆騰踊。侵晨進攻，食時破之，獲朱光及男女數萬口。既而張遼至夾石，〔夾石在今安慶府桐城縣北四十七里，今名西峽山。〕聞城已拔，乃退。權拜呂蒙為廬江太守，〔守，式又翻。〕還屯尋陽。\n\n 　　諸葛亮留關羽守荊州，與張飛、趙雲將兵泝流克巴東。〔譙周巴記曰：初平六年，趙韙分巴郡安漢以下為永寧郡。建安六年，劉璋以永寧為巴東郡唐夔州、開州之地也。〕至江州，破巴郡太守嚴顏，生獲之。飛呵顏曰：〔呵，虎何翻。〕「大軍既至，何以不降，而敢拒戰！顏曰：「卿等無狀，侵奪我州。我州但有斷頭將軍，無降將軍也！」〔降，戶江翻；下同。我州，謂益州也。〕飛怒，令左右牽去斫頭。顏容止不變，曰：「斫頭便斫頭，何為怒邪！」飛壯而釋之，引為賓客。分遣趙雲從外水定江陽、犍為，〔江陽縣，本屬犍為郡，劉璋分立江陽郡；唐為瀘州。犍為郡，唐為資、簡、嘉、眉之地。今渝州亦漢巴郡地也，對二水口，右則涪內水，左則蜀外水。自渝上合州至綿州者，謂之內水；自渝上戎、瀘至蜀者，謂之外水。犍，居言翻。〕飛定巴西、德陽。〔譙周巴記：建安六年，劉璋分巴郡墊江以上為巴西。德陽縣屬廣漢郡，唐遂州地。〕\n\n 　　劉備圍雒城且一年，龐統為流矢所中，卒。法正牋與劉璋，為陳形勢強弱，〔中，竹仲翻。卒，子恤翻。為，于偽翻。〕且曰：「左將軍從舉兵以來，舊心依依，實無薄意。〔蓋時人以璋倚備為用，備反襲璋，議備之薄也。〕愚以為可圖變化，以保尊門。」〔尊門，謂璋家門。〕璋不答。雒城潰，備進圍成都。諸葛亮、張飛、趙雲引兵來會。\n\n 　　馬超知張不足與計事，又魯將楊昂等數害其能，超內懷於邑。〔數，所角翻。師古曰：於邑，短氣貌，讀並如字。又，於，音烏，邑，音烏合翻。〕備使建寧督郵李恢往說之，〔蜀志：後主建興三年，改益州郡為建寧郡。恢此時蓋為益州郡督郵，史因後改郡名而書之耳。說，輸芮翻；下同。〕超遂從武都逃入氐中，密書請降於備。備使人止超，而潛以兵資之。超到，令引軍屯城北，城中震怖。〔怖，普布翻。〕\n\n 　　備圍城數十日，使從事中郎涿郡簡雍入說劉璋。〔簡，姓也。魯有大夫簡叔。蜀志曰：簡雍姓耿，後音訛為簡。〕時城中尚有精兵三萬人，穀帛支一年，吏民咸欲死戰。璋言：「父子在州二十餘年，〔靈帝中平五年，劉焉牧益州，至是二十七年。〕無恩德以加百姓。百姓攻戰三年，肌膏草野者，以璋故也，〔膏，古報翻。〕何心能安！」遂開城，與簡雍同與出降，〔降，戶江翻。〕群下莫不流涕。備遷璋于公安，盡歸其財物，佩振威將軍印綬。〔曹公先加璋振威將軍，故仍佩其印綬。〕\n\n 　　備入成都，置酒，大饗士卒。取蜀城中金銀，分賜將士，還其穀帛。〔凡城中公私所有金銀，悉取以分賜將士，至於穀帛，則各還所主也。〕備領益州牧，以軍師中郎將諸葛亮為軍師將軍，益州太守〔此益州太守非漢武帝所開置之益州郡也。武帝所置之益州郡，劉蜀為南中地宅。蓋劉璋置益州太守與蜀郡太守並治成都郭下。〕南郡董和為掌軍中郎將，並署左將軍府事，〔署府事者，總錄軍府事也。〕作將軍馬超為平西將軍，〔晉百官志：四平，立於喪亂。謂平東、平西、平南、平北四將軍也。〕軍議校尉法正為蜀郡太守、揚武將軍，裨將軍南陽黃忠為討虜將軍，從事中郎麋竺為安漢將軍，〔漢大將軍府有從事中郎，職參謀議。〕簡雍為昭德將軍，北海孫乾為秉忠將軍，〔安漢、昭德、秉忠，皆備所置將軍號也。〕廣漢長黃權為作將軍，〔長，知兩翻。〕汝南許靖為左將軍長史，龐羲為司馬，〔龐，皮江翻。〕李嚴為犍為太守，〔犍，居言翻。〕費觀為巴郡太守〔費，父沸翻。〕山陽伊籍為從事中郎，零陵劉巴為西曹掾，〔掾，俞絹翻。〕廣漢彭羕為益州治中從事。〔羕，餘亮翻。〕\n\n 　　初，董和在郡清儉公直，為民夷所愛信，蜀中推為循吏，故備舉而用之。備之自新野奔江南也，〔事見六十五卷十三年。〕荊楚群士從之如雲，而劉巴獨北詣魏公操。操辟為掾，遣招納長沙、零陵、桂陽。會備略有三郡，巴事不成，欲由交州道還京師。時諸葛亮在臨蒸，〔沈約曰：吳立衡陽郡，臨蒸縣屬焉。水經註：蒸水出衡陽重安縣西邵陵縣界耶薑山，東北流過臨蒸縣北，東注于湘，謂之蒸口。〕以書招之，巴不從，備深以為恨。巴遂自交趾入蜀依劉璋。及璋迎備，巴諫曰：「備，雄人也，入必為害。」 既入，巴復諫曰：〔復，扶又翻。〕「若使備討張魯，是放虎於山林也。」璋不聽，巴閉門稱疾。備攻成都，令軍中曰：「有害巴者，誅及三族。」及得巴，甚喜。 是時益州郡縣皆望風景附，獨黃權閉城堅守，須璋稽服，乃降。〔稽，音啟；言稽顙服從也。降，戶江翻；下同。〕於是董和、黃權、李嚴等，本璋之所授用也；〔璋以和為益州太守，權為府主簿，嚴為護軍。〕吳懿、費觀等，璋之婚親之；〔璋兄瑁娶吳懿妹，璋母費氏。〕彭羕，璋之所擯棄也；〔羕仕益州不過書佐，人毀之於璋，髡鉗為徒隸。〕劉巴，宿昔之所忌恨也；備皆處之顯任，〔處，昌呂翻。〕盡其器能，有志之士，無不競勸，益州之民，是以大和。初，劉璋以許靖為蜀郡太守。成都將潰，靖謀踰城降備，備以此薄靖，不用也。法正曰：「天下有獲虛譽而無其實者，許靖是也。〔許靖與弟劭並有高名，汝南月旦評，二人者為之也。〕然今主公始創大業，〔主公之稱，始於東都。改明公稱主公，尊事之為主也。〕天下之人，不可戶說，〔不可戶戶而說之也。說，如字〕宜加敬重，以慰遠近之望。」備乃禮而用之。\n\n 　　成都之圍也，備與士眾約：「若事定，府庫百物，孤無預焉。」及拔成都，士眾皆捨干戈赴諸藏，〔藏，徂浪翻。〕競取寶物。軍用不足，備甚憂之，劉巴曰：「此易耳。〔易，以豉翻。〕但當鑄直百錢，〔直百錢，一錢直百也。杜佑曰：蜀鑄直百錢，文曰「直百」。〕亦有勒為五銖者，大小稱兩如一焉，並徑七分，重四銖。平諸物價，令吏為官市。」備從之。數月之間，府庫充實。\n\n 　　時議者欲以成都名田宅分賜諸將。趙雲曰：「霍去病以匈奴未滅，無用家為。〔事見十九卷武帝元狩四年。〕今國賊非但匈奴，未可求安也。須天下都定，各反桑梓，〔都定，猶言皆定也。桑梓，謂其故鄉祖父之所樹者。詩云：維桑與梓，必恭敬止。〕歸耕本土，乃其宜耳。益州人民，初罹兵革，田宅皆可歸還，令安居復業，然後可役調，〔調，徒弔翻。〕得其歡心；不宜奪之，以私所愛也。」備從之。\n\n 　　備之襲劉璋也，留中郎將南郡霍峻守葭萌城。張魯遣楊昂誘峻求共守城。峻曰：「小人頭可得，城不可得！」昂乃退。後璋將扶禁、向存等帥萬餘人由閬水上，〔扶，姓；禁，名。帥，讀曰率。閬水即西漢水，禹貢所謂「嶓冢導漾，東流為漢」者也。水經註：漾水出隴西氐道縣嶓冢山，謂之西漢水；東南至廣漢白水縣西，又東南至葭萌縣，又東南過巴郡閬中縣與閬水會。水出閬陽縣而東，逕其縣南，又東注漢水。昔劉璋攻霍峻於葭萌也，自此水上。又東南入漢州江津縣東南入于江。余據此水，今謂之嘉陵江。〕攻圍峻，且一年。峻城中兵纔數百人，伺其怠隙，選精銳出擊，大破之，斬存。〔伺，相吏翻。〕備既定蜀，乃分廣漢為梓潼郡，〔唐梓州之地。宋白曰：綿州巴西縣，本漢涪縣，屬廣漢郡。華陽國志：漢元初二年，廣漢自繩鄉移治涪，後治雒；劉備立梓潼郡，以縣屬焉。隋改為巴西縣。唐梓州治郪，天寶方改為梓潼郡。〕以峻為梓潼太守。\n\n 　　法正外統都畿，〔備都成都，以蜀郡為都畿。〕內為謀主，一餐之德、睚眦之怨，無不報復，〔餐，千安翻。睚，五懈翻。眦，士懈翻。〕擅殺毀傷己者數人。或謂諸葛亮曰：「法正太縱橫，〔橫，戶孟翻。〕將軍宜啟主公，抑其威福。」亮曰：「主公之在公安也，北畏曹操之強，東憚孫權之逼，近則懼孫夫人生變於肘腋。〔事見上卷十四年。〕法孝直為之輔翼，令翻然翱翔，不可復制。〔謂迎備入益州也。復，扶又翻。〕如何禁止孝道，使不得少行其意邪！」〔法正，字孝直。少，詩沼翻。〕\n\n 　　諸葛亮佐備治蜀，頗尚嚴峻，人多怨歎者。〔治，直之翻。〕法正謂亮曰：「昔高祖入關，約法三章，秦民知德。〔事見九卷高帝元年。〕今君假借威力，跨據一州，初有其國，未垂惠撫；且客主之義，宜相降下，〔下，遐稼翻。〕願緩刑弛禁以慰其望。」〔以亮等初至為客，益州人士則主也。〕亮曰：「君知其一，未知其二。秦以無道，政苛民怨，匹夫大呼，〔呼，火故翻。〕天下土崩；高祖因之，可以弘濟。〔弘，大也。〕劉璋暗弱，自焉以來，〔焉，璋父也。〕有累世之恩，文法羈縻，互相承奉，德政不舉，威刑不肅。蜀土人士，專權自恣，君臣之道，漸以陵替。寵之以位，位極則賤；順之以恩，恩竭則慢。所以致敝，實由於此。吾今威之以法，法行則知恩；限之以爵，爵加則知榮。榮恩並濟，上下有節。為治之要，於斯而著矣。」〔孔子曰：政寬則濟之以猛，孔明其知之。治，直吏翻。〕\n\n 　　劉備以零陵蔣琬為廣都長。〔長，知兩翻。〕備嘗因游觀，奄至廣都，見琬眾事不治，時又沈醉。〔沈，持林翻。沈醉，言為酒所沈滯也。〕備大怒，將加罪戮。諸葛亮請曰：「蔣琬社稷之器，非百里之才也。其為政以安民為本，不以脩飾為先，願主公重加察之。」〔重，直用翻，言再三加察也。〕備雅敬亮，乃不加罪，倉卒但免官而已。\n\n 　　秋，七月，魏公操擊孫權，留少子臨菑侯植守鄴。〔少，詩照翻。考異曰：植傳云：「太祖戒之曰：『吾昔為頓丘令，年二十三，思此時所行，無悔於今。今汝年亦二十三矣。』」又云：「植，太和六年薨，年三十一。」按植今年年二十三，則死時當年四十一矣。本傳誤也。〕操為諸子高選官屬，〔為，于偽翻。〕以邢顒為植家丞；顒防閑以禮，無所屈橈，〔顒，魚容翻。防，隄也。閑，闌也。防以制水，閑以制獸，皆禁止之義也。橈，奴教翻。〕由是不合。庶子劉楨美文辭，植親愛之。〔漢制：列侯置家丞、庶子各一人，主侍侯，使理家事。楨，音貞。〕楨以書諫植曰：「君侯採庶子之春華，忘家丞之秋實，為上招謗，其罪不小，愚實懼焉。」\n\n 　　魏尚書令荀攸卒。攸深密有智防，〔智以料事，防以保身。〕自從魏公操攻討，常謀謨帷幄，時人及子弟莫知其所言。操嘗稱，「荀文若之進善，不進不休；荀公達之去惡，不去不止。」〔去惡之去，羌呂翻。荀彧，字文若；荀攸，字公達。〕又稱：「二荀令之論人，久而益信，吾沒世不忘。」〔彧為漢尚書令，攸為魏尚書令。〕\n\n 　　初，枹罕宋建因涼州亂，自號河首平漢王，〔枹罕縣，前漢屬金城郡，後漢屬隴西郡。枹，音膚。賜支河首在金城河關之西，建自以居河上流，故以為號。〕改元，置百官，三十餘年。冬，十月，魏公操使夏侯淵自興國討建，圍枹罕，拔之，斬建。淵別遣張郃等渡河，入小湟中，〔湟水源出西海鹽池之西北，東至金城允吾縣入河。夾湟兩岸之地，通謂之湟中。又有湟中城，在西平、張掖之間，小月氏之地也，故謂之小湟中。〕河西諸羌皆降，〔降，戶江翻。〕隴右平。\n\n 　　帝自都許以來，守位而已，左右侍衛莫非曹氏之人者。議郎趙彥常為陳言時策，魏公操惡而殺之。〔為，于偽翻。惡，烏路翻。〕操後以事入見殿中，帝不任其懼，〔見，賢遍翻；下同。任，音壬，勝也；不任，猶言不勝也。〕因曰：「君若能相輔，則厚；不爾，幸垂恩相捨。」操失色，俛仰求出。舊儀：三公領兵，朝見，令虎賁執刃挾之。〔以其領兵，懼其為變，故防之也。朝，直遙翻，下同。見，賢遍翻。〕操出，顧左右，汗流浹背；〔浹，即協翻。〕自後不復朝請。〔復，扶又翻。〕\n\n 　　董承女為貴人，操誅承，求貴人殺之。帝以貴人有怼，〔怼，如林翻，孕也。〕累為請，不能得。〔為，于偽翻。〕伏皇后由是懷懼，乃與父完書，言曹操殘逼之狀，〔賊人者謂之殘。逼，言其逼上也。〕令密圖之，完不敢發。至是，事乃泄，〔董承誅事見六十三卷五年。〕操大怒，十一月，使御史大夫郗慮持節策收皇后璽綬，〔郗，丑之翻。璽，斯氏翻。綬，音受。〕以尚書令華歆為副，勒兵入宮，收后。后閉戶，藏壁中。歆壞戶發壁，就牽后出。〔華子魚有名稱於時，與邴原、管寧號三人為一龍，歆為龍頭，原為龍腹，寧為龍尾。歆所為乃爾；邴原亦為操爵所縻；高尚其事，獨管寧耳。當時頭尾之論，蓋以名位言也。嗚呼！壞，音怪。〕時帝在外殿，引慮於坐，〔坐，徂臥翻。〕后被髮、徒跣、行泣，過訣曰：「不能復相活邪﹖」〔被，皮義翻。復，扶又翻。〕帝曰：「我亦不知命在何時！」顧謂慮曰：「郗公，〔漢御史大夫，三公也，故以呼之。〕天下寧有是邪！」遂將后下暴室，以幽死；〔下，遐稼翻。〕所生二皇子，皆酖殺之，兄弟及宗族死者百餘人。\n\n 　　十二月，魏公操至孟津。\n\n 　　操以尚書郎高柔為理曹掾。〔理曹，漢公府無之，蓋操所置。掾，俞絹翻。〕舊法：軍征士亡，考竟其妻子。〔考覈而窮竟之也。〕而亡者猶不息。操欲更重其刑，并及父母、兄弟，柔啟曰：「士卒亡軍，誠在可疾，〔疾，惡也。書曰：爾毋忿疾于頑。〕然竊聞其中時有悔者。愚謂乃宜貸其妻子，一可使誘其還心。〔誘，音酉。〕正如前科，固已絕其意望；而猥復重之，〔復，扶又翻，下同。〕柔恐自今在軍之士，見一人亡逃，誅將及己，亦且相隨而走，不可復得殺也。此重刑非所以止亡，乃所以益走耳！」操曰：「善！」即止不殺。\n\n 　　二十年（乙未、二一五）\n\n 　　春，正月，甲子，立貴人曹氏為皇后；魏公操之女【章：「女」上脫「中」字。】也。\n\n 　　三月，魏公操自將擊張魯，將自武都入氐，〔武都，本白馬氐所居之地，武帝開以為郡。〕氐人塞道，〔塞，悉則翻。〕遣張郃、朱靈等攻破之。〔郃，古合翻，又曷閤翻。〕余據大散關在今鳳州梁泉縣。氐王竇茂眾萬餘人，恃險不服，五月，攻屠之。西平、金城諸將麴演、蔣石等共斬送韓遂首。〔漢末分金城為西平郡。〕\n\n 　　初，劉備在荊州，周瑜、甘寧等數勸孫權取蜀。〔數，所角翻。〕權遣使謂備曰：〔使，疏吏翻。〕「劉璋不武，不能自守，若使曹操得蜀，則荊州危矣。今欲先攻取璋，次取張魯，一統南方，雖有十操，無所憂也。」備報曰：「益州民富地險，劉璋雖弱，足以自守。今暴師於蜀、漢，轉運於萬里，欲使戰克攻取，舉不失利，此孫、吳所難也。〔孫、吳，謂孫武、吳起也。〕議者見曹操失利於赤壁，謂其力屈，無復遠今；〔復，扶又翻。〕今操三分天下已有其二，將欲飲馬於滄海，觀兵於吳會，〔吳會，謂吳地為一都會。會，讀如字。一說，吳、會，謂吳、會稽二郡之地。會，音工外翻。〕何肯守此坐須老乎！而同盟無故自相攻伐，借樞於操，〔樞者，門戶所由以運動也。言操欲搖動吳、蜀而未得其樞，若自相攻伐，是借之以可動之樞也。〕使敵乘其隙，非長計也。且備與璋託為宗室，冀憑威靈以匡漢朝。〔朝，直遙翻。〕今璋得罪於左右，備獨悚懼，非所敢聞，願加寬貸。」權不聽，遣孫瑜率水軍住夏口。備不聽軍過，謂瑜曰：「汝欲取蜀，吾當被髮入山，不失信於天下也。」〔言宗室被攻而不能救，無面目以立於天下也。被，皮義翻。〕使關羽屯江陵，張飛屯秭歸，〔秭歸縣，屬南郡，唐之歸州。〕諸葛亮據南郡，〔南郡，本治江陵，吳得荊州，置南郡於江南；晉平吳，以江陵為南郡，以江南之南郡為南平郡。亮所據蓋江南之南郡也。〕備自住孱陵，〔孱，應劭音踐；師古士連翻。〕權不得已召瑜還。及備西攻劉璋，權曰：「猾虜，乃敢挾詐如！」備留關羽守江陵，魯肅與羽鄰界；羽數生疑貳，肅常以歡好撫之。〔數，所角翻。好，呼到翻。〕\n\n 　　及備已得益州，權令中司馬諸葛瑾從備求荊州諸郡。〔時權署置諸將有別部司馬；則中司馬者，蓋中軍司馬也。瑾自長史轉中司馬，位任蓋不輕矣。瑾，渠吝翻。〕備不許，曰：「吾方圖涼州，涼州定，乃盡以荊州相與耳。」權曰：「此假而不反，乃欲以虛辭引歲也。」〔謂延引歲時也。孟子曰：久假而不歸，焉知其非有也。〕遂置長沙、零陵、桂陽三郡長吏。〔長，知兩翻。〕關羽盡逐之。權大怒，遣呂蒙督兵二萬以取三郡。\n\n 　　蒙移書長沙、桂陽，皆望風歸服，惟零陵太守郝普城守不降。〔降，戶江翻；下同。〕劉備聞之，自蜀親至公安，遣關羽爭三郡。孫權進住陸口，為諸軍節度；使魚肅將萬人屯益陽以拒羽；〔益陽縣屬長沙郡。應劭曰：在益水之陽。輿堪志：今潭州安化縣，本漢益陽縣。杜佑曰：潭州益陽縣，漢故城在今縣東。宋白曰：益陽故城在今益陽縣東八十里，其城魯肅所築。〕飛書召呂蒙，使捨零陵急還助肅。蒙得書，祕之，夜，召諸將授以方略；晨，當攻零陵，顧謂郝普故人南陽鄧玄之曰：「郝子太聞世間有忠義事，亦欲為之，而不知時也。〔郝普，字子太。郝，呼各翻。〕今左將軍在漢中為夏侯淵所圍，關羽在南郡，至尊身自臨之。彼方首尾倒縣，〔縣，讀曰懸。〕救死不給，豈有餘力復營此哉！今吾計力度慮而以攻此，〔復，扶又翻。度，徒洛翻；下同。〕曾不移日而城必破，城破之後，身死，何益於事，而令百歲老母戴白受誅，豈不痛哉！度此家不得外問，〔此家，謂郝普也。〕謂援可恃，故至於此耳。君可見之，為陳禍福。」〔為，于偽翻。〕玄之見普，具宣蒙意；普懼而出降。蒙迎，執其手與俱下船，語畢，出書示之，因拊手大笑。普見書，知備在公安而羽在益陽，凓恨入地。蒙留孫河，委以後事，〔考異曰：按孫河已死，或他人同姓名耳。〕即日引軍赴益陽。\n\n 　　魯肅欲與關羽會語，諸將疑恐有變，議不可往。肅曰：「今日之事，宜相開譬。劉備負國，是非未決，羽亦何敢重欲干命！」乃邀羽相見，各駐兵馬步上，但諸將軍單刀俱會。肅因責數羽以不返三郡，〔數，所具翻。〕羽曰：「烏林之役，左將軍身在行間，戮力破敵，〔即謂赤壁之戰也。行，戶剛翻。〕豈得徒勞，無一塊土，而足下來欲收地邪！」〔塊，苦潰翻。〕肅曰：「不然。始與豫州覲於長阪，〔事並見六十五卷十三年。〕豫州之眾不當一校，〔校，戶教翻。〕計窮慮極，志勢摧弱，圖欲遠竄，〔謂欲投吳巨也。〕望不及此。主上矜愍豫州之身無有處所，不愛土地士民之力，使有所庇蔭以濟其患；而豫州私獨飾情，愆德墮好。〔私獨，謂私其一己之所獨也。墮，讀曰隳。好，呼到翻；下同。〕今已藉手於西州矣，〔謂得益州，有以藉手也。〕又欲翦并荊州之土，斯蓋凡夫所不忍行，而況整領人物之主乎！」羽無以答。會聞魏公操將攻漢中，〔考異曰：備傳云「曹公定漢中，即引兵還耳。〕劉備懼失益州，使使求和於權。權令諸葛瑾報命，更尋盟好。遂分荊州，以湘水為界：長沙、江夏、桂陽以東屬權，南郡、零陵、武陵以西屬備。〔班志，湘水出零陵陽海山，至酃入江，過郡二，行二千五百三十里。吳、蜀分荊州，長沙、桂陽、零陵、武陵以湘水為界耳；南郡、江夏各自依其郡界。夏，戶雅翻。〕諸葛瑾每奉使至蜀，〔使，疏吏翻。〕與其弟亮但公會相見，退無私面。\n\n 　　秋，七月，魏公操至陽平。〔水經註：濜水發武都氐中，南逕張魯城東。城因崤嶺，周迴五里；東臨峻谷，杳然百尋；西、北二面，連峰接崖，莫究其極；從南為盤道，登陟二里有餘。庾仲雍謂山為白馬塞，東對白馬城，一名陽平關。濜水南流入沔，謂之濜口。或曰：陽平關，即今興元百牢關是也。杜佑曰：陽平關，在漢中褒城縣西北。〕張魯欲舉漢中降，〔降，戶江翻；下同。〕其弟衛不肯，率眾數萬人拒關堅守，橫山築城十餘里。初，操承涼州從事及武都降人之辭，說「張魯易攻，〔易，以豉翻。〕陽平城下南北山相遠，〔遠，于願翻。〕不可守也」，信以為然。 及往臨履，不如所聞，乃歎曰；「他人商度，〔度，徒洛翻。〕少如人意。」〔少，詩沼翻。〕攻陽平山上諸屯，山峻難登，既不時拔，士卒傷夷者多，軍食且盡， 操意沮，便欲拔軍截山而還，〔沮，在呂翻。截山者，防其追尾也。還，從宣翻，又如字；下同。〕遣大將軍夏侯惇、將軍許褚呼山上兵還。會前軍夜迷惑，誤入張 衛別營，營中大驚退散。侍中毗、主簿劉曄等在兵後，語惇、褚，〔語，牛倨翻。〕言「官兵已據得賊要屯，賊已散走」，猶不信之。惇前自見，乃還白操，進兵攻衛，衛等夜遁。〔考異曰：武帝紀曰：「公至陽平，張魯使弟衛等據關，攻之不拔，乃引還。賊守備解散，公乃密遣解剰等乘險夜襲，大破之。」劉曄傳曰：「太祖欲還，令曄督後諸軍。曄策魯可克，馳白太祖，不如致攻，遂進兵，魯乃奔走。」郭頒世語：「魯遣五官掾降，弟衛拒王師不得進。魯走巴中。軍糧盡，太祖將還。西曹掾郭諶曰：『魯已降，留使既未反，衛雖不同，作攜可攻。縣軍深入以進必克，退必不免。』太祖疑之。夜有野麋數千，突壞衛營，軍大驚，高祚等誤與衛眾遇，衛以為大軍見掩，遂降。」魏名臣奏載楊暨表曰：「武皇帝征張魯，以十萬之眾，身親臨履。張衛之守，蓋不足言。地險守易，雖有精兵虎將，勢不能施。對兵三日，欲抽軍還。天祚大魏，魯守自壞，因以定之。」又載董昭表。其「承涼州」以下，皆昭表所述，必得實。今從之。〕\n\n 　　張魯聞陽平已陷，欲降，閻圃曰：「今以迫 往，功必輕；不如依杜濩赴朴胡，〔杜濩，賨邑侯也。朴胡，巴七姓夷王也。余據板楯蠻渠帥有羅、朴、督、鄂、度、夕、龔七姓，不輸租賦，此所謂七姓夷王也。 其餘戶歲入賨錢，口四十，故有賨侯。孫盛曰：朴，音浮；濩，音戶。〕與相拒，然後委質，〔質，如字。〕功必多。」乃奔南山人巴中。〔今興元府，古漢中之地也。興元之南有大行路，通於巴州。其路險峻，三日而達于山頂。其絕高處謂之「孤雲、兩角，去天一握。」孤雲、兩角，二山名也；今巴州漢巴郡宕渠縣之北界也。三巴之地，此居其中，謂之中巴。巴之北境有米倉山，下視興元，實孔道也。〕左右欲悉燒寶貨倉庫，魯曰：「本欲歸命國家，而意未得達。今之走避銳鋒，非有惡意。寶貨倉庫，國家之有。」遂封藏而去。操入南鄭，〔南鄭縣，漢中郡治所。〕甚嘉之，又以魯本有善意，遣人忍喻之。\n\n 　　丞相主簿司馬懿言於操曰：「劉備以詐力虜劉璋，蜀人未附，而遠爭江陵，此機不可失也。今克漢中，益州震動，進兵臨之，勢必瓦解。聖人不能違時，亦不可失時也。」操曰：「人苦無足，既得隴，復望蜀邪！」〔光武詔岑彭等曰：「人苦不知足，既得隴，復望蜀。」〕劉曄曰：「劉備，人傑也，有度而遲；得蜀日淺，蜀人未恃也。今破漢中，蜀人震恐，其勢自傾。以公之神明，因其傾而壓之，無不克也。若少緩之，諸葛亮明於治國而為相，關羽、張飛勇冠三軍而為將，〔少，詩沼翻。治，直之翻。相，息亮翻。冠，古玩翻。將，即亮翻；下同。〕蜀民既定，據險守要，則不可犯矣。今不取，必為後憂。」操不從。居七日，蜀降者說「蜀中一日數十驚，守將雖斬之而不能安也。」〔考異曰：劉曄傳云「備雖斬之」，按備傳云：「備下公安，聞曹公定漢中，乃還。」如此，則備時猶在公安也。〕操問曄曰：「今尚可擊不﹖」〔不，讀曰否。〕曄曰：「今已小定，未可擊也。」〔七日之間，何以遽謂之小定﹖曄蓋窺覘備之守蜀有不可犯者，故為此言以對操焉耳。〕乃還。以夏侯淵為都護將軍，〔都護將軍，以盡護諸將而立號；光武始以命賈復。〕督郃、徐晃等守漢中；以丞相長史杜襲為駙馬都尉，留督漢中事。襲綏懷開導，百姓自樂出徙洛、鄴者八萬餘口。〔樂，音洛。〕\n\n 　　八月，孫權率眾十萬圍合肥。時張遼、李典、樂進將七千餘人屯合肥；魏公操之征張魯也，為教與合肥護軍薛悌，署函邊曰：「賊至，乃發。」及權至，發教，教曰：「若孫權至者，張、李將軍出戰，樂將軍守，護軍勿得與戰。」〔操以遼、典勇銳，使之戰；樂進持重，使之守；薛悌文吏也，使勿得與戰。〕諸將以眾寡不敵，疑之。張遼曰：「公遠征在外，比救至，彼破我心矣。〔比，必寐翻。〕是以指及其未合逆擊之，折其盛勢，以安眾心，然後可守也。」進等莫對。遼怒曰：「成敗之機，在此一戰。諸君若疑，遼將獨決之。」〔欲獨出戰也。〕李典素與遼不睦，慨然曰：「此國家大事，顧君計何如耳，吾可以私憾而忘公義乎！請從君而出。」於是遼夜募敢從士，得八百人，椎牛犒饗。〔犒，苦到翻。〕明旦，遼被甲持戟，先登陷陳，殺數十人，斬二大將，大呼自名，〔陳，讀曰陣。呼，火故翻。〕衝壘入至權麾下。權大驚，不知所為，走登高冢，以長 戟自守。遼叱權下戰，權不敢動，望見遼所將眾少，乃聚圍遼數重。〔少，詩沼翻。重，直龍翻。〕遼急擊圍開，將麾下數十人得出。餘眾號呼曰：「將軍棄我乎 ﹖」〔號，戶高翻。〕遼復前【章：甲十一行本「前」作「還」；乙十一行本同；退齋校同。】突圍，拔出餘眾。〔復，扶又翻；下同。〕權人馬皆披靡，無敢當 者。〔披，普靡翻。〕自旦戰至日中，吳人奪氣。乃還脩守備，眾心遂安。\n\n 　　權守合肥十餘日，城不可拔，徹軍還。兵皆就路，權與諸將在逍遙津北，〔水經註：合肥東有逍遙津，水上舊有梁。〕張遼覘望知之， 〔覘，丑廉翻，又丑艷翻。〕即將步騎奄至。甘寧與呂蒙等力戰扞敵，凌統率親近扶權出圍，復還與遼戰，左右盡死，身亦被創，度權已免，乃還，〔被，皮義翻。 創，初良翻。度，徒洛翻。〕權乘駿馬上津橋，〔上，時掌翻。〕橋南已徹，丈餘無板；親近監谷利在馬後，〔親近監，官也。谷，姓也；利，名也。江表傳曰：谷 利者，本左右給使也，以詌直為親近監。〕使權持鞍緩控，〔控，即馬鞚。〕利於後著鞭以助馬勢，〔著，陟略翻。〕遂得超渡。賀齊率三千人在津南迎權，權由是得免。\n\n 　　權入大船宴飲，賀齊下席涕泣曰：「至尊人主，常當持重，今日之事，幾致禍敗。群下震怖，〔幾居布翻。怖，普布翻。〕若無天地，願以此為終身之誡！」權自前收其淚曰：「大凓，〔權凓謝賀齊也。〕謹已刻心，非但書紳也。」〔論語，子張問於孔子，以孔子之言書諸紳。故以答賀齊。〕\n\n 　　九月，巴、賨夷帥朴胡、杜濩、任約，各舉其眾來附。〔賨，臧宗翻。帥，所類翻。〕於是分巴郡，以胡為巴東太守，濩為巴西太守，約為巴郡太守，皆封列侯。〔後三人皆為劉備所破。〕\n\n 　　冬，十月，始置名號侯以賞軍功。〔魏書曰：置名號爵十八級，關中侯爵十七級，皆金印、紫綬。又置關內外候十六級，銅印、龜紐、墨綬。皆不食租。裴松之曰：今之虛封，蓋自此始。〕\n\n 　　十一月，張魯將家屬出降。〔降，戶江翻；下同。〕魏公操逆拜魯鎮南將軍，待以客禮，封閬中侯，〔賢曰：閬中縣，屬巴郡，今隆州。余據隆州後避唐玄宗諱改為閬州。杜佑曰：閬中，今閬州城。閬，音浪。〕邑萬戶。封魯五子及閻圃等皆為列侯。\n\n 　　習鑿齒論曰：「閻圃諫魯勿王，〔事見六十四卷建安六年。〕而曹公追封之，將來之人，孰不思順！塞其本源而末流自止，〔塞，悉則翻。〕其此之謂歟！若乃不明於此而重焦爛之功，〔此引前書徐福焦頭爛額事，見二十五卷漢宣帝地節四年。〕豐爵厚賞止於死戰之士，則民利於有亂，俗競於殺伐，阻兵杖力，〔杖，除兩翻。〕干戈不戢矣。曹公之此封，可謂知賞罰之本矣。\n\n 　　程銀、侯選、龐岿皆隨魯降。〔程銀、侯選，關中部帥也；龐岿，馬超將也：渭南、冀城之敗，皆奔張魯。岿，古德字。〕魏公操復銀、選官爵，拜岿立義將軍。\n\n 　　張魯之走巴中也，黃權言於劉備曰：「若失漢中，則三巴不振，此為割蜀之股臂也。」〔三巴，巴東、巴西、巴郡也。〕備乃以權為護軍，率諸將迎魯；魯已降，權遂擊朴胡、杜濩、任約，破之。 魏公操使張郃督諸軍徇三巴，欲徙其民於漢中，進軍宕渠。〔宕渠縣，本屬巴郡，時屬巴西郡。賢曰：宕渠故城，在今渠州流江縣東北。杜佑曰：俗號車騎城是也。 宋白曰：宕渠城，漢車騎將軍馮緄增修，俗名車騎城。師古曰：宕，音徒浪翻。〕劉備使巴西太守張飛與郃相拒，五十餘日，飛襲擊郃，大破之。郃走還南鄭，備亦還成都。\n\n 　　操徙出故韓遂、馬超等兵五千餘人，使平難將軍殷署等督領，〔平難將軍，曹氏所置。難，乃旦翻。〕以扶風太守趙儼為關中護軍。操使儼發千二百兵助漢中守禦，殷署督送之，行者不樂。〔樂，音洛。〕儼護送至斜谷口，〔斜，余遮翻。谷，音浴，又古祿翻。〕還，未至營，署軍叛亂。儼自隨步騎百五十人，皆叛者親黨也，聞之，各驚，被甲持兵，〔被，皮義翻。〕不復自安。〔復，扶又翻。〕儼徐喻以成敗，慰勵懇切，皆慷慨曰：「死生當隨護軍，不敢有二！」前到諸營，各召料簡諸姦結叛者〔料，音聊，量度也，理也。〕八百餘人，散在原野。儼下令：惟取其造謀魁率治之，〔率，讀曰帥，所類翻。治，直之翻。〕餘一不問；郡縣所收送皆放遣，乃即相率還降。儼密白：「宜遣將詣大營，〔大營，謂操營也。將，讀如字，送也。〕請舊兵鎮守關中。」魏公操遣將軍劉柱將二千人往，當須到乃發遣。俄而事露，諸營大駭，不可安諭。〔不可以言語諭之使安帖也。〕儼遂宣言；「當差留新兵之溫厚者千人，鎮守關中，〔差，初皆翻，擇也。〕其餘悉遣東。」〔遣之東赴操營。〕便見主者內諸營兵名籍，立差別之。〔主者，主兵籍者也。差，初皆翻，擇也，又初加翻，言以等差別異之也。別，彼列翻，分也，異也。〕留者意定，與儼同心，其當去者亦不敢動。儼一日盡遣上道，〔上，時掌翻。〕因使所留千人分布羅落之。〔分布於行者之間，羅列而遮落之也。〕東兵尋至，〔東兵，劉柱所將之兵也。〕乃復脅諭，〔復，扶又翻。〕并徙千人，令相及共東。凡所全致二萬餘口。\n\n 　　二十一年（丙申、二一六）\n\n 　　春，二月，魏公操還鄴。\n\n 　　夏，五月，進魏公操爵為王。\n\n 　　初，中尉崔琰薦鉅鹿楊訓於操，〔中尉，秦官，漢因之，至武帝改為執金吾。今操復置中尉，實則漢執金吾之職也。〕操禮辟之。及操進爵，訓發表稱頌功德。或笑訓希世浮偽，謂琰為失所舉。琰從訓取表草視之，與訓書曰：「省表事佳耳，〔省，悉景翻。〕時乎，時乎！會當有變。」時琰本意，譏論者好譴呵而不尋情理也。〔好，呼到翻。〕時有與琰宿不平者，白「琰傲世怨謗，意旨不遜」，〔以「會當有變」為意旨不遜。〕操怒，收琰付獄，髡為徒隸。前白琰者復白之云：「琰為徒，對賓客鹁須直視，〔鹁須，卷鬚也；直視者，目不他矚也。復扶又翻；下同。〕若有所瞋。」〔瞋，昌真翻，怒目也。〕遂賜琰死。\n\n 　　尚書僕射毛玠傷琰無辜，心不悅。人復白玠怨謗，操收玠付獄，侍中桓階、和洽皆為陳理，〔為，于偽翻。〕操不聽。階求按實其事。王曰：「言事者白，玠不但謗吾也，乃復為崔琰觖望。〔觖有二音：音窺瑞翻者，望也，言有所覬望也；音古穴翻者，怨望也。此當從入聲。〕此捐君臣恩義，妄為死友怨歎，〔死友，言其北公而相為死也。為，于偽翻。〕殆不可忍也。」洽曰：「如言事者言，玠罪過深重，非天地所覆載，〔覆，敷又翻。〕臣非敢曲理玠以枉大倫也，〔孟子曰：內則父子，外則君臣，人之大倫也。〕以玠歷年荷寵，〔荷，下可翻。〕剛直忠公，為眾所憚，不宜有此。然人情難保，要宜考覈，兩驗其實。今聖恩不忍致之于理，更使曲直之分不明。」〔分，扶問翻。〕操曰：「所以不考，欲兩全玠及言事者耳。」洽對曰：「玠信有謗主之言，當肆之市朝；〔論語：子服景伯曰：吾力猶能肆諸市朝。應劭曰：大夫以上尸諸市。朝，直遙翻。〕若玠無此言，言事者加誣大臣以誤主聽，不加檢覈，臣竊不安。」操卒不窮治，〔卒，子恤翻。治，直之翻；下同。〕玠遂免黜，終於家。\n\n 　　是時西曹掾沛國丁儀用事，玠之獲罪，儀有力焉；群下畏之側目。尚書僕射何夔及東曹屬東莞徐奕〔東莞縣屬琅琊國，春秋之鄆邑也；晉置東莞郡；唐密州莒縣即其地也。莞，姑丸翻。〕獨不事儀，儀譖奕，出為魏郡太守，〔操既居鄴，建安十七年，割河內之蕩陰、朝歌、林慮，東郡之衛國、頓丘、東武陽、發干，鉅鹿之癭陶、曲陽、南和，廣平之廣平、任，趙國之襄國、邯鄲、易陽，以益魏郡。十八年，分置東、西都尉。此以自相府掾屬補郡為出。〕賴桓階左右之得免。〔左右，讀曰佐佑。〕尚書傅選謂何夔曰：「儀已害毛玠，子宜少下之。」夔曰：「為不義，適足害其身，焉能害人！〔少，詩沼翻。下，遐稼翻。焉，於虔翻。〕且懷姦佞之心，立於明朝，其得久乎！」〔為丁儀被誅張本。朝，直遙翻。〕\n\n 　　崔琰從弟林，〔從，才用翻。〕嘗與陳群共論冀州人士，稱琰為首，群以智不存身貶之。林曰：「大丈夫為有邂逅耳，〔邂，下懈翻。逅，戶茂翻。〕即如卿諸人，良足貴乎！」\n\n 　　五月，己亥朔，日有食之。\n\n 　　代郡烏桓三大人皆稱單于，〔代郡烏桓單于：其一曰普廬，其二曰無臣氐，其三則未之聞也。〕恃力驕恣，太守不能治。魏王操以丞相倉曹屬裴潛為太守，〔漢公府有倉曹，有掾，有屬，主倉穀事。〕欲授以精兵。潛曰：「單于自知放橫日久，〔橫，戶孟翻。〕今多將兵往，必懼而拒境，少將則不見撣，宜以計謀圖之。」遂單車之郡，單于驚喜。潛撫以恩威，單于讋服。〔讋，質涉翻。〕\n\n 　　初，南匈奴久居塞內，〔南匈奴自光武建武二十六年即入居塞內。〕與編戶大同而不輸貢賦。議者死其戶口滋蔓，浸難禁制，宜豫為之防。秋，七月，南單于呼廚泉入朝于魏，〔朝，直遙翻。〕魏王操因留之於鄴，使右賢王寸卑監其國。〔監，古銜翻；下同。〕單于歲給綿、絹、錢、穀如列侯，子孫傳襲其號。分其眾為五部，各立其貴人為帥，〔分為左、右、前、後、中五部，分居并州諸郡，而監國者居平陽。帥，所類翻。〕選漢人為司馬以監督之。\n\n 　　八月，魏以大理鍾繇為相國。\n\n 　　冬，十月，魏王操治兵擊孫權；十一月，至譙。 \n",
    "资治通鉴第六十八卷-汉纪六十": "\n\n 　　漢紀六十〔起強圉作噩（丁酉），盡屠維大淵獻（己亥），凡三年。〕\n\n 　　孝獻皇帝癸\n\n 　　建安二十二年（丁酉、二一七）\n\n 　　春，正月，魏王操軍居巢，〔居巢縣，屬廬江郡，春秋之巢國。宋白曰：今無為軍，本巢縣之無為鎮，曹操攻吳，築城於此，無功而退，因號無為城。臨濡須水上壖地，秦、漢為居巢，春秋但名巢，辭有詳略耳。考異曰：孫權傳，曹公次居巢，攻濡須，並在去冬。今從魏武紀。〕孫權保濡須，二月，操進攻之。〔孫權所保者，十七年所築濡須塢也。〕\n\n 　　初，右護軍蔣欽屯宣城，〔宣城縣，屬丹陽郡。賢曰：故城在今宣州南陵縣東。〕蕪湖令徐盛收欽屯吏，表斬之。〔蕪湖縣，屬丹陽郡，春秋吳鳩茲之也。宋白曰：以其地卑，畜水非深，而生蕪藻，故曰蕪湖。〕及權在濡須，欽與呂蒙持諸軍節度，欽每稱徐盛之善。權問之，欽曰：「盛忠而勤強，有膽略，器用好，萬人督也。今大事未定，臣當助國求才，豈敢挾私恨以蔽賢乎﹖」權善之。\n\n 　　三月，操引軍還，留伏波將軍夏侯惇、都督曹仁、張遼等二十六軍屯居巢。〔晉志曰：光武建武初，征伐四方，始置督軍御史，事竟，罷。建安中，魏武為相，始遣大將軍督之，二十一年，命夏侯惇督二十六軍是也。蕭子顯曰：漢順帝時，御史中丞馮赦討九江賊，督揚、徐二州軍事。何、徐宋志云起魏武，王珪之職儀云起光武，並非也。〕權令都尉徐詳詣操請降，操報使脩好，誓重結婚。〔降，戶江翻。好，呼到翻。重，直龍翻。〕權留平虜將軍周泰督濡須；〔平虜將軍，蓋孫氏創置。〕朱然、徐盛等皆在所部，以泰寒門，不服。〔寒門，言所出微也。〕權會諸將，大為酣樂，命泰解衣，權手自指其創痕，〔樂，音洛。創，初良翻。〕問以所起，泰輒記昔戰鬬處以對。畢，使復服；權把其臂流涕曰：「幼平，〔周泰，字幼平。〕卿為孤兄弟，〔為，于偽翻。〕戰如熊虎，不惜軀命，被創數十，〔被，皮義翻。〕膚如刻畫，孤亦何心不待卿以骨肉之恩，委卿以兵馬之重乎！」〔周泰傳：權住宣城，忽略不治圍落。山賊卒至，權始上馬，賊鋒刃已交。泰投身衛權，身被十二創。是日，微泰，權幾危。又從討黃祖，拒曹公，攻曹仁，皆有功，故委之。〕坐罷，住駕，使泰以兵馬道從，〔坐，才臥翻。道，讀曰導。從，才用翻。〕鳴鼓角作鼓吹而出；〔樂纂曰：司馬法：軍中之樂，鼓笛為上，使聞之者壯勇而樂和；細絲、高竹不可用也，慮悲聲感人，士卒思歸之故也。唐紹曰：鼓吹之樂，以為軍容。昔黃帝涿鹿有功，以為警衛。劉昫曰：鼓吹，本軍旅之音，馬上奏之。自漢以來，北狄之樂，總歸鼓吹署。余按漢制，萬人將軍給鼓吹。吹，昌瑞翻。〕於是盛等乃服。\n\n 　　夏，四月，詔魏王操設天子旌旗，出入稱警蹕。\n\n 　　六月，魏以軍師華歆為御史大夫。〔華，戶化翻。〕\n\n 　　冬，十月，命魏王操冕十有二旒，乘金根車，駕六馬，設五時副車。〔董巴與服志曰：金根車：輪皆朱班重牙，貳轂兩轄。金薄繆龍，為輿倚較，文虎伏軾。龍首銜軛，左右吉陽筩，鸞雀立衡。溋文畫輈，羽蓋華蚤。建大旂十二斿，畫日月升龍。駕六馬，象鑣鏤錫，金鍐、方釳，插翟尾，朱兼樊纓，赤罽易茸，金就十有二。左纛，以氂牛尾為之，在左騑馬軛上，大如斗。是為德車。五時車，安、立亦皆如之，各如方色。白馬者，朱其髦尾為朱纛云。所御駕六；餘怕皆駕四。後從為副車。晉志：五時安、立車，亦建旗十二，各隨車色。立車則正豎其旗，安車則邪注。鍐，亡范﹝祖叢﹞翻。釳，許乙翻，鐵孔也。鍐，馬首飾。〕\n\n 　　魏以五官中郎將丕為太子。\n\n 　　初，魏王操娶丁夫人，無子；妾劉氏，生子昂；卞氏生四子，丕、彰、植、熊。王使丁夫人母養昂；昂死於穰，〔事見六十三卷建安二年。〕丁夫人哭泣無節，操怒而出之，以卞氏為繼室。植性機警、多藝能，才藻敏贍，操愛之。操欲以女妻丁儀，〔妻，七細翻。〕丕以儀目眇，〔眇者，一目小。〕諫止之。儀由是怨丕，與弟黃門侍郎廙〔晉百官志：給事黃門侍郎，秦官也，漢以後並因之，與侍中俱管門下眾事，無員；及晉，置員四人。廙，逸職翻，又羊至翻。〕及丞相主簿楊脩，數稱臨菑侯植之才，〔數，所角翻。〕勸操立以為嗣。脩，彪之子也。操以函密訪於外，尚書崔琰露版答曰：〔露板，不封也。〕「春秋之義，立子以長。〔春秋公羊傳曰：立嫡以長不以賢，立子以貴不以長。長，知兩翻。〕加五官將仁孝聰明，宜承正統，〔將，即亮翻。〕琰以死守之。」植，琰之兄女伲也。尚書僕射毛玠曰：「近者袁紹以嫡庶不分，覆宗滅國。廢立大事，非所宜聞。」東曹掾邢顒曰：「以庶代宗，先世之戒也，願殿下深察之。」〔掾，俞絹翻。顒，魚容翻。〕丕使人問太中中夫賈詡以自固之術。詡曰：「願將軍恢崇德度，躬素士之業，朝夕孜孜，不違子道，如此而已。」丕從之，深自砥礪。他日，操屏人問詡，〔屏，必郢翻。〕詡嘿然不對。操曰：「何思﹖」詡曰：「思袁本初、劉景升父子也。」〔袁紹父子事見六十四卷六年、七年；劉表父子事見六十五卷十三年。〕操大笑。\n\n 　　操嘗出征，丕、植並送路側，植稱述功德，發言有章，左右屬目，操亦悅焉。丕悵然自失，濟陰吳質耳語曰：「王當行，流涕可也。」及辭，丕涕泣而拜，操及左右咸歔欷，〔濟，子禮翻。歔，音虛。欷，音希，又許既翻。〕於是皆以植多華辭而誠心不及也。植既任性而行，不自雕飾，五官將御之以術，矯情自飾，宮人左右並為之稱說，〔為，于偽翻。〕故遂定為太子。\n\n 　　左右長御賀卞夫人曰：〔漢皇后宮有旁側長御。〕「將軍拜太子，〔丕為五官將，故稱之為將軍。〕天下莫不喜，夫人當傾府藏以賞賜。」〔藏，徂浪翻。〕夫人曰：「王自以丕年大，故用為嗣。我但當以免無教導之過為幸耳，亦何為當重賜遺乎！」〔遺，于季翻。〕長御還，具以語操，〔語，牛倨翻。〕操悅，曰：「怒不變容，喜不失節，故最為難。」\n\n 　　太子抱義郎辛毗頸而言曰：「辛君知我喜不﹖」〔不，讀曰否。〕毗以告其女憲英，憲英歎曰：「太子，代君主宗廟、社稷者也。代君，不可以不戚；主國，不可以不懼。宜戚而【章：甲十一行本「而」作「宜」；乙十一行本同。】懼，而反以為喜，何以能久！魏其不昌乎！」〔女子之智識，有男子不能及者。〕\n\n 　　久之，臨菑侯植乘車行馳道中，開司馬門出。〔漢令乙：騎乘車馬行馳道中，已論者沒入車馬改具。又宮衛令：出入司馬門者皆下。是司馬門猶可得而出入也。若魏制，則司馬門惟車駕出乃開耳。〕操大怒，公車令坐死。由是重諸侯科禁，而植寵日衰。植妻衣繡，操登臺見之，以違制命，還家賜死。〔以違制命罪植妻，則當時蓋禁衣錦繡也。衣，於既翻。〕\n\n 　　法正說劉備曰：〔說，輸芮翻。〕「曹操一舉而降張魯，定漢中，〔降，戶江翻。〕不因此勢以圖巴、蜀，而留夏候淵、張郃屯守，〔郃，古合翻，又曷閣翻。〕身遽北還，此非其智不逮，而力不足也，必將內有憂偪故耳。今策淵、郃才略，不勝國之將帥，舉眾往討，必可克之。克之之日，廣農積穀，觀釁伺隙，上可以傾覆寇敵，尊獎王室；中可以蠶食雍、涼，廣拓境土，〔晉志曰：漢改周之雍州為涼州，以地處西方，常寒涼也。地勢西北邪出，在南山之間，南隔西羌，西通西域，于時號為斷匈奴右臂。獻帝時，涼州數亂，河西五郡，去州隔遠，乃別立雍州。末又依古典為九州，乃令關右盡為雍州。魏時復分以為涼州。雍，於用翻。〕下可以固守要害，為持久之計。此蓋天以與我，時不可失也。」備善其策，乃率諸將進兵漢中，遣張飛、馬超、吳蘭等屯下辨。〔下辨縣，屬武都郡。賢曰：今成州同谷縣。師古曰：辨，音步見翻，又步莧翻。〕魏王操遺都護將軍曹洪拒之。\n\n 　　魯肅卒，孫權以從事中郎彭城嚴畯代肅，〔畯，音俊。〕督兵萬人鎮陸口。眾人皆為畯喜，〔為，于偽翻。〕畯固辭以「樸素書生，不閑軍事」，〔閑，習也。〕發言懇惻，至于流涕。權乃以左護軍虎威將軍呂蒙兼漢昌太守以代之。〔虎威將軍，蓋孫權置。沈約志，曹魏置四十號將軍，虎威第三十四。〕眾嘉嚴畯能以實讓。\n\n 　　定威校尉吳郡陸遜〔定威校尉，亦權創置。〕言於孫權曰：「方今克敵寧亂，非眾不濟；而山寇舊惡，依阻深地。〔舊惡，謂自舊為惡者。〕夫腹心未平，難以圖遠，可大部伍，取其精銳。」〔言可大為部伍，擇取精銳也。〕權從之，以為帳下右部督。會丹陽賊帥費棧作亂，費，父沸翻，姓也。棧，士限翻。扇動山越。權命遜討棧，破之。遂部伍東三郡，〔東三郡，丹陽、新都、會稽也。〕強者為兵，羸者補戶，〔羸，倫為翻。〕得精卒數萬人；宿惡盪除，〔盪，徒朗翻。〕所過肅清，還屯蕪湖。會稽太守淳于式表「遜枉取民人，愁擾所在。」〔言遜之所在，民人皆愁擾也。會，工外翻。〕遜後詣都，言次，稱式佳吏，〔孫權時都秣陵。言次，謂言論之次，猶今云語次。〕權曰：「式白君，而君薦之，何也﹖」遜對曰：「式意欲養民，是以白遜；若遜復毀式以亂聖聽，不可長也。」權曰：「此誠長者之事，顧人不能為耳。」〔復，扶又翻。長，知兩翻。〕\n\n 　　魏王操使丞相長史王必典兵督許中事。〔魏王操猶領漢丞相而居鄴，故以必為史典兵督許。時關羽強盛，京兆金禕覩漢祚將移，乃與少府耿紀、司直韋晃、〔司直，即丞相司直。禕，吁韋翻。〕太醫令吉本、〔風俗通：吉，周尹吉甫之後。漢有漢中太守吉恪。〕本子邈、邈弟穆等謀殺必，挾天子以攻魏，南引關羽為援。〕\n\n 　　二十三年（戊戌、二一八）\n\n 　　春，正月，吉邈等率其黨千餘人，夜攻王必，燒其門，射必中肩，〔射，食亦翻。〕帳下督扶必奔南城。〔許昌之南城也。〕會天明，邈等眾潰，必與潁川典農中郎將嚴匡共討斬之。〔潁川典農中郎將屯田許下。〕\n\n 　　三月，有星孛于東方。〔孛，蒲內翻。〕\n\n 　　曹洪將擊吳蘭，張飛屯固山，聲言欲斷軍後，〔斷，丁管翻；下同。〕眾議狐疑。騎都尉曹休曰：〔漢武帝置三都尉，騎都尉其一也。〕「賊實斷道者，當伏兵潛行；今乃先張聲勢，此其不能，明矣。宜及其未集，促擊蘭，蘭破，飛自走矣。」洪從之，進，擊破蘭，斬之。三月，張飛、馬超走。〔情見勢屈，宜其走也。〕休，魏王族子也。\n\n 　　夏，四月，代郡、上谷烏桓無臣氐等反。先是，魏王操召代郡太守裴潛為丞相理曹掾，〔先，悉薦翻。掾，于絹翻。〕操美潛治代功，〔治，直之翻。〕潛曰：「潛於百姓雖寬，於諸胡為峻。今繼者必以潛為治過嚴而事加寬惠。〔治，直吏翻。〕彼素驕恣，過寬必弛；既弛，【章：甲十一行本「弛」下有「又」字；乙十一行本同；張校同。】將攝之以法，〔攝，持也，整也。〕此怨叛所由生也。以勢料之，代必復叛。」〔後魏陸侯治高車，與潛異世而同轍。復，扶又翻。〕於是操深悔還潛之速。後數十日，三單于反問果至。操以其子鄢陵侯彰行驍騎將軍，〔鄢陵縣，屬潁川郡。驍騎將軍，始於漢武帝，以命李廣。陸德明曰：鄢，謁晚翻，又於建翻。漢書作「傿」。師古曰：音偃。〕使討之，彰少善射御，膂力過人。〔少，詩照翻。〕操戒彰曰：「居家為父子，受事為君臣，動以王法從事，爾其戒之！」\n\n 　　劉備屯陽平關，夏侯淵、張郃、徐晃等與之相拒。備遣其將陳式等絕馬鳴閣道，〔馬鳴閣，在今利州昭化縣。〕徐晃擊破之。張郃屯廣石，廣石，當在巴、漢之間。〕備攻之不能克，急書發益州兵。諸葛亮以問從事犍為楊洪，洪曰：「漢中，益州咽喉，〔犍，居言翻。咽，音煙。〕存亡之機會，若無漢中，則無蜀矣。此家門之禍也，發兵何疑。」時法正從備北行，亮於是表洪領蜀郡太守；眾事皆辦，遂使即真。〔遂使之代法正。〕\n\n 　　初，犍為太守李嚴辟洪為功曹，嚴未去犍為而洪已為蜀郡；洪舉門下書佐何祗有才策，〔漢制：郡閣下及諸曹各有書佐，幹主文書。靈帝光和二年樊毅復華下民租口算碑載其上尚書奏牘，前書年、月、朔日，夕農太守臣毅頓道死罪上尚書，後書臣毅誠惶誠恐、頓首頓首、死罪死罪上尚書，後繫掾臣條，屬臣淮，書佐臣謀。洪尚在蜀郡，而祗已為廣漢太守。是以西土咸服諸葛亮能盡時人之器用也。〕\n\n 　　秋，七月，魏王操自將擊劉備；九月，至長安。\n\n 　　曹彰擊代郡烏桓，身自搏戰，鎧中數箭，〔鎧，可亥翻。〕意氣益厲；乘勝逐北，至桑乾之北，〔桑乾縣，屬代郡。宋白曰：今雲州東至桑乾督帳一百五十里。孟康曰：乾，音干。〕大破之，斬首、獲生以千數。時鮮卑大人軻比能〔軻比能本小種鮮卑，以勇健不貪，斷法平端，眾惟之為大人。〕將數萬騎觀望強弱，見彰力戰，所向皆破，乃請服，北方悉平。\n\n 　　南陽吏民苦繇役，〔繇，讀曰傜。苦於供給曹仁之軍也。〕冬，十月，宛守將侯音反。〔宛，於元翻。〕南陽太守東里袞〔鄭子產居東里，支子以為氏。〕與功曹應余迸竄得出；音遣騎追之，飛矢交流，余以身蔽袞，被七創而死，〔被，皮義翻。創，初良翻。〕音騎執袞以歸。時征南將軍曹仁屯樊以鎮荊州，魏王操命仁還討音。功曹宗子卿說音曰：〔說，輸芮翻。〕「足下順民心，舉大事，遠近莫不望風；然執郡將，〔將，即亮翻。〕逆而無益，何不遣之！」音從之。子卿因夜踰城從太守收餘民圍音，會曹仁軍至，共攻之。\n\n 　　二十四年（己亥、二一九）\n\n 　　春，正月，曹仁屠宛，斬侯音，復屯樊。〔復，扶又翻。〕\n\n 　　初，夏侯淵戰雖數勝，〔數，所角翻。〕魏王操常戒之曰：「為將當有怯弱時，不可但恃勇也。將當以勇為本，行之以智 計；但知任勇，一匹夫敵耳。」及淵與劉備相拒踰年，備自陽平南渡沔，緣山稍前，營於定軍山。〔華陽國志曰：漢中沔陽縣有定軍山，北臨沔水。據法正傳：於定 軍、興勢作營，則定軍山正在興勢也。今按興勢山在洋州興道縣西北二十里，去沔陽地里相遠，當從華陽國志。考異曰：備傳云：「於定軍山勢作營」，法正傳作 「定軍、興勢」。今從黃忠傳。〕淵引兵爭之。法正曰：「可擊矣。」備使討虜將軍黃忠乘高鼓譟攻之，淵軍大敗，斬淵〔考異曰：淵傳曰：「備夜燒圍鹿角。淵使張郃護東圍，自將輕兵護南圍。備挑郃戰，郃軍不利。淵分兵半助郃，為備所襲，戰死。」張郃傳曰：「備於走馬谷燒都圍，淵救火，從他道與備相遇，交戰，短兵接刃，淵遂沒。」今從劉備、黃忠、法正傳。〕及益州刺史趙顒。〔顒刺益州，操所命也。淵軍既敗，顒亦死。顒，魚容翻。〕張郃引兵還陽平。〔自廣石還陽平。〕是時新失元帥，軍中擾擾，不知所為。督軍杜襲〔初，操東還，留襲督漢中軍事。帥，所類翻。〕與淵司馬太原郭淮收斂散卒，號令諸軍曰：「張將軍國家名將，劉備所憚；今日事急，非張將軍不能安也。」遂權宜惟郃為軍主。郃出，勒兵按陳，〔陳，讀曰陣，下同。〕諸將皆受郃節度，眾心乃定。明日，備欲渡漢水來攻；諸將以眾寡不敵，欲依水為陳以拒之。郭淮曰：「此示弱而不足挫敵，非算也。不如遠水為陳，引而致之，半濟而後擊之，備可破也。」既陳，備疑，不渡。淮遂堅守，示無還心；以狀聞於魏王操，操善之，遣使假郃節，復以淮為司馬。\n\n 　　二月，壬子晦，日有食之。\n\n 　　三月，魏王操自長安出斜谷，軍遮要以臨漢中。〔斜谷道險，操恐為備所邀截，先以軍遮要害之處，乃進臨漢中。或云：遮要，地名。〕劉備曰：「曹公雖來，無能為也，我也有漢川矣。」乃斂眾拒險，終不交鋒。操運米北山下，黃忠引兵欲取之，過期不還。翊軍將軍趙雲將數十騎出營視之，〔翊軍將軍，備所創置也。〕值操揚兵大出，雲猝與相遇，遂前突其陳，且鬬且卻。魏兵散而復合，追至營下，雲入營，更大開門，偃旗息鼓。魏兵疑雲有伏，引去；雲雷鼓震天，〔雷，盧對翻。〕備明旦自來，至雲營，視昨戰處，曰：「子龍一身都為膽也！」〔言其膽大，能以孤軍亢操大兵。〕\n\n 　　操與備相守積月，魏軍士多亡。〔亡，逃亡也。〕夏，五月，操悉引出漢中諸軍還長安，劉備遂有漢中。\n\n 　　操恐劉備北取武都氐以逼關中，〔武都，本白馬氐地。〕問雍州刺史張既，既曰：「可勸使北出就穀以避賊，前至者厚其寵賞，則先者知利，後必慕之。」操從之，使既之武都，徙氐五萬餘落出居扶風、天水界。〔操蓋已棄武都而不有矣。諸氐散居秦川，苻氏亂華自此始。〕\n\n 　　武威顏俊，張掖和鸞、酒泉黃華、西平麴演等，各據其郡，自號將軍，更相攻擊。俊遣使送母及子詣魏王操為質以求助。〔更，工衡翻。質，音致。〕操問張既，既曰：「俊等外假國威，內生傲悖，〔悖，蒲內翻，又蒲沒翻。〕計定勢足，後即反耳。今方事定蜀，且宜兩存而鬬之，猶卞莊子之刺虎，坐收其敝也。」〔戰國策曰：卞莊子刺虎，管豎子止之曰：「兩虎方食牛，牛甘必爭鬬，則大者傷，小者亡。從傷刺之，一舉必有兩獲。」莊子然之，果獲二虎。刺，七亦翻。〕王曰：「善！」歲餘，鸞遂殺俊，武威王祕又殺鸞。\n\n 　　劉備遣宜都太守扶風孟達從秭歸北攻房陵，殺房陵太守蒯祺。〔張勃吳錄曰：劉備分南郡立宜都郡，領夷道、狠山、夷陵三縣。房陵縣，本屬漢中郡。此郡疑劉表所置，使蒯祺守之；否則祺自立也。蒯，苦怪翻。〕又遣養子副軍中郎將劉封自漢中乘沔下，統達軍，〔劉封，本羅侯寇氏之子，長沙劉氏之甥。備至荊州，以未有繼嗣，養之為子。〕與達會攻上庸，上庸太守申耽舉郡降。〔上庸縣，屬漢中郡。賢曰：故城在今房州清水縣西。魏略曰：申耽初在西城、上庸間，聚眾數千家，與張魯通；又遣使詣曹公，公加其號為將軍，使領上庸都尉。降，戶江翻。〕備加耽征北將軍，領上庸太守，以耽弟儀為建信將軍、西城太守。〔西城縣，屬漢中郡，備亦分為郡以授儀；唐為金州。〕\n\n 　　秋，七月，劉備自稱漢中王，設壇場於沔陽，〔沔陽縣，屬漢中郡。〕陳兵列眾，群臣陪位，讀奏訖，乃拜受璽綬，御王冠。〔璽，斯氏翻。綬，音受。王冠，遠遊冠也。〕因驛拜章，上還所假左將軍、宜城亭侯印綬。〔左將軍及宜城亭侯，皆操所表授也。上，時掌翻。〕立子禪為王太子。拔牙門將軍義陽魏延為鎮遠將軍，〔牙門、鎮遠，皆劉備創置將軍號。〕領漢中太守，以鎮漢川。〔魏文帝分南陽郡立義陽郡，又立義陽縣屬焉；此在延入蜀之後，史追書也。鎮遠將軍，蓋備所創置。宋白曰：義陽，唐為申州，宋為信陽軍。〕備還治成都，以許靖為太傅，法正為尚書令，關羽為前將軍，張飛為右將軍，馬超為左將軍，黃忠為後將軍，〔前、後、左、右將軍皆漢官。〕餘皆進位有差。\n\n 　　遣益州前部司馬犍為費 詩即授關羽印綬，〔犍，居言翻。費，父沸翻。〕羽聞黃忠位與己並，怒曰：「大丈夫終不與老兵同列！」不肯受拜。詩謂羽曰：「夫立王業者，所用非一。昔蕭、 曹與高祖少小親舊，〔少，詩照翻。〕而陳、韓亡命後至；論其班列，韓最居上，〔謂陳平、韓信自楚而來，韓信王而蕭，曹侯，故曰韓最居上。〕未聞蕭、曹以此為怨。今漢中王以一時之功，隆崇漢室；然意之輕重，寧當與君侯齊乎！〔言備以一時使忠與羽班，而意之輕重則不在此。曹操嘗表羽為漢壽亭侯，故稱之為君侯。〕且王與君侯譬猶一體，同休等戚，禍福共之；愚謂君侯不計官號之高下、爵祿之多少為意也。僕一介之使，〔使，疏吏翻。〕銜命之人，君侯不受拜，如是便還，但相為惜此舉動，〔為，于偽翻。〕恐有後悔耳。」羽大感悟，遽即受拜。\n\n 　　詔以魏王操夫人卞氏為王后。\n\n 　　孫權攻合肥。時諸州兵戍淮南。〔魏改漢九江郡為淮南郡。〕揚州刺史溫恢謂兗州刺史裴潛曰：「此間雖有賊，然不足憂。今水潦方生，而子孝縣軍，無有遠備，〔曹仁，字子孝，時為征南將軍。縣，讀曰懸。〕關羽驍猾，政恐征南有變耳。」〔驍，堅堯翻。〕已而關羽果使南郡太守麋芳守江陵，將軍傅士仁守公安，羽自率眾攻曹仁於樊。仁使左將軍于禁、立義將軍龐德等屯樊北。〔操以龐德自漢中來歸，故進號立義將軍。〕八月，大霖雨，漢水溢，平地數丈，于禁等七軍皆沒。禁與諸將登高避水，羽乘大船就攻之， 禁等窮迫，遂降。〔降，戶江翻；下同。〕龐德在隄上，被甲持弓，箭不虛發，〔射必中也。龐，皮江翻。被，皮義翻。〕自平旦力戰，至日過中，羽攻益急；矢盡， 短兵接，德戰益怒，氣愈壯，而水浸盛，吏士盡降。〔降，戶江翻；下同。〕德乘小船欲還仁營，水盛船覆，失弓矢，獨抱船覆水中，為羽所得，立而不跪。〔示不屈伏。〕羽謂曰：「卿兄在漢中，〔魏略曰：德從兄柔在蜀。〕我欲以卿為將，不早降何為！」德罵羽曰：「豎子，何謂降也！魏王帶甲百萬，威振天下；汝劉備庸才耳，豈能敵邪！我寧為國家鬼，不為賊將也！」羽殺之。〔將，即亮翻。〕魏王操聞之【章：甲十一行本「之」下有「流涕」二字；乙十一行本同；孔本同。】曰：「吾知于禁三十年，〔操收兵兗州，禁即為將。〕何意臨危處難，〔處，昌呂翻。難，乃旦翻。〕反不及龐德邪！」封德二子為列侯。\n\n 　　羽急攻樊城，城得水，往往崩壞，眾皆恟懼。〔恟，許勇翻。〕或謂曹仁曰：「今日之危，非力所支，可及羽圍未合，乘輕船夜走。」汝南太守滿寵曰：「山水速疾，冀其不久。聞羽遣別將已在郟下，〔寵為汝南太守，操令助曹仁屯樊城。郟縣，屬潁川郡。師古曰：郟，音夾。晉地理志，襄城郡復有郟縣，蓋東漢省而魏、晉復置縣也。〕自許以南，百姓擾擾，羽所以不敢遂進者，恐吾軍掎其後耳。〔掎，居蟻翻。〕今若遁去，洪河以南，非復國家有也，〔洪河，大河也。〕君宜待之。」仁曰：「善！」乃沈白馬與軍人盟誓，〔沈，持林翻。〕同心固守。城中人馬纔數千人，城不沒者數板。〔城高二尺為一板。〕羽乘船臨城，立圍數重，〔重，直龍翻。〕外內斷絕。羽又遣別將圍將軍呂常於襄陽。荊州刺史胡脩、南鄉太守傅方皆降於羽。〔水經註：漢建安中，割南陽右壤為南鄉郡，屬荊州。〕\n\n 　　初，沛國魏諷有惑眾才，傾動鄴都，魏相國鍾繇辟以為西曹掾。〔此魏相國府之西曹掾也。〕滎陽任覽，與設太善；同郡鄭袤，〔袤，音茂。〕泰之子也，每謂覽曰：「諷姦雄，終必為亂。」九月，諷潛結徒黨，與長樂衛尉陳禕謀襲鄴；〔樂，音洛。禕，吁韋翻。〕未及期，禕懼而告之。太子丕誅諷，連坐死者數千人，鍾繇坐免官。\n\n 　　初，丞相主簿楊脩與丁儀兄弟謀立曹植為魏嗣，〔脩為漢丞相主簿，操官屬也。〕五官將丕患之，以車載廢簏內朝歌長吳質，與之謀。〔長，知兩翻。〕脩以白魏王操，操未及惟驗。丕懼，告質，質曰：「無害也。」明日，復以簏載絹以入，脩復白之，惟驗，無人；〔推，按也。復，扶又翻。〕操由是疑焉。其後植以驕縱見疏，〔植乘車行馳道中，私開司馬門出，既得罪矣；曹仁為關羽所圍，操欲遣植救仁，而植醉不能受命，於是益見疏。〕而植故連綴脩不止，脩亦不敢自絕。每當就植慮事有闕，忖度操意，〔忖，寸本翻。度，徒洛翻。〕豫作答教十餘條，敕門下，「教出，隨所問答之」，於是教裁出，答已入；操怪其捷，惟問，始泄。操亦以脩袁術之甥，惡之，〔惡，烏路翻。〕乃發脩前後漏泄言教，交關諸侯，〔以脩豫作答教，謂之漏泄；與植往來，謂之交關諸侯。〕收殺之。\n\n 　　魏王操以杜襲為留府長史，駐關中。〔置留府於關中者，以備蜀也。〕關中營帥許攸〔帥，所類翻。此又一許攸，非自袁紹來奔之許攸也。〕擁部曲不歸附，而有慢言，操大怒，先欲伐之。群臣多諫「宜招懷攸，共討強敵；」操橫刀於彣，〔彣，與膝同。〕作色不聽。襲入欲諫，操逆謂之曰：「吾計已定，卿勿復言！」〔復，扶又翻。〕襲曰：「若殿下計是邪，臣方助殿下成之；若殿下計非邪，雖成，宜改之。殿下逆臣令勿言，何待下之不闡乎！」〔闡，開也，大也，明也。〕操曰：「許攸慢吾，如何可置！」〔置，捨也。〕襲曰：「殿下謂許攸何如人邪﹖」操曰：「凡人也。」襲曰：「夫惟賢知賢，惟聖知聖，凡人安能知非凡人邪！方今豺狼當路而狐狸是先，人將謂殿下避強攻弱；進不為勇，退不為仁。臣聞千鈞之弩，不為鼷鼠發機；萬石之鍾，不以莛撞起音。〔三十斤為鈞。千鈞之弩，言其重也。鼷鼠，小鼠也。說文曰：有螫毒者。或謂之甘鼠。陸佃埤雅曰：鼷鼠者，甘口，齧人及鳥獸皆不痛。博物志云：鼠之最小者。本草說鼷鼠極細，不可卒見。四斤〔鈞〕為石，石，百二十斤也。莛，草莖也。東方朔曰：以莛撞鍾。是皆言力勢重者，不以輕觸而發動也。鼷，音奚。莛，音廷。撞，直江翻。〕今區區之許攸，何足以勞神武哉！」操曰：「善！」遂厚撫攸，攸即歸服。\n\n 　　冬，十月，魏王操至洛陽。\n\n 　　陸渾民孫狼等作亂，〔陸渾縣，屬弘農郡，秦、晉遷陸渾之戎於此。宋白曰：陸渾，河南府伊陽縣地。師古曰：渾，音胡昆翻。〕殺縣主簿，南附關羽。羽授狼印，給兵，還為寇賊，自許以南，往往遙應羽，羽威震華夏。〔夏，戶雅翻。〕魏王操議徙許都以避其銳，丞相軍司馬司馬懿、西曹屬蔣濟言於操曰：「于禁等為水所沒，非戰攻之失，於國家大計未足有損。劉備、孫權，外親內疏，關羽得志，權必不願也。可遣人勸權躡其後，許割江南以封權，則樊圍自解。」操從之。\n\n 　　初，魯肅嘗勸孫權以曹操尚存，宜且撫輯關羽，與之同仇，不可失也。及呂蒙代肅屯陸口，以為羽素驍雄，有兼并之心，〔驍，堅堯翻。〕且居國上流，其勢難久，密言於權曰：「今令征虜守南郡，〔孫皎時為征虜將軍。〕潘璋住白帝，〔此即甘寧據楚關之計也。〕蔣欽將游兵萬人循江上下，應敵所在，蒙為國家前據襄陽，〔為，于偽翻。〕如此，何憂於操，何賴於羽！且羽君臣矜其詐力，所在反覆，不可以腹心待也。今羽所以未便東向者，以至尊聖明，蒙等尚存也。今不於強壯時圖之，一旦僵仆，欲復陳力，其可得邪！」〔僵仆，謂死也。復，扶又翻。〕權曰：「今欲先取徐州，〔自廣陵以北，皆徐州之地。〕然後取羽，何如﹖」對曰：「今操遠在河北，撫集幽、冀，未暇東顧，餘【章：甲十一行本「餘」作「徐」；乙十一行本同。】土守兵，聞不足言，〔曹操審知天下之勢，慮此熟矣。此兵法所謂「城有所不守」也。〕往自可克。然地勢陸通，驍騎所騁，〔騁，丑郢翻。〕至尊今日取徐州，操後旬必來爭，雖以七八萬人守之，猶當懷憂。〔呂蒙自量吳國之兵力不足北向以爭中原者，知車騎之地，非南兵之所便也。〕不如取羽，全據長江，形勢益張，易為守也。」權善之。〔易，以豉翻。〕\n\n 　　權嘗為其子求昏於羽，〔為，于偽翻。〕羽罵其使，不許昏；〔使，疏吏翻。〕權由是怒。及羽攻樊，呂蒙上疏曰；「羽討樊而多留備兵，必恐蒙圖其後故也。蒙常有病，乞分土眾還建業，以治疾為名，〔治，直之翻。〕羽聞之，必撤備兵，盡赴襄陽。大軍浮江晝夜馳上，〔上，時掌翻。〕襲其空虛，則南郡可下而羽可禽也。」〔此南郡，謂江陵。〕遂稱病篤。權乃露檄召蒙還，〔露檄，欲使羽知之。〕陰與圖計。蒙下至蕪湖，定威校尉陸遜謂蒙曰：「關羽接境，如何遠下，後不當可憂也﹖」蒙曰：「誠如來言，然我病篤。」遜曰：「羽矜其驍氣，陵轢於人，〔轢，郎狄翻。〕如有大功，意驕志逸，但務北進，未嫌於我；有相聞病，必益無備，今出其不意，自可禽制。下見至尊，宜好為計。」〔英雄之士所見略同，蒙所以知其意思深長也。〕蒙曰：「羽素勇猛，既難為敵，且已據荊州，恩信大行，兼始有功，膽勢益盛，未易圖也。」〔兵事尚密，遜之言雖當蒙之心，蒙未敢容易為遜言之。易，以豉翻。〕蒙至都，權問：「誰可代卿者﹖」蒙對曰：「陸遜意思深長，〔思，相吏翻。〕才堪負重，觀其規慮，終可大任；而未有遠名，非羽所忌，無復是過也。〔復，扶又翻；下同。〕若用之，當令外自韜隱，內察形便，然後可克。」權乃召遜，拜偏將軍、右部督，以代蒙。遜至陸口，為書與羽，稱其功美，深自謙抑，為盡忠自託之意。羽意大安，無復所嫌，稍撤兵以赴樊。〔果墮蒙計。〕遜具啟形狀，陳其可禽之要。\n\n 　　羽得于禁等人馬數萬，糧食乏絕，擅取權湘關米；〔吳與蜀分荊州，以湘水為界，故置關。〕權聞之，遂發兵襲羽。權欲令征虜將軍孫皎與呂蒙為左右部大督，〔征虜將軍，始於光武以命祭遵。〕蒙曰：「若至尊以征虜能，宜用之；以蒙能，宜用蒙。昔周瑜、程普為左右部督，督兵攻江陵，雖事決於瑜，普自恃久將，〔將，即亮翻。〕且俱是督，遂共不睦，幾敗國事，此目前之戒也。」〔事見六十六卷建安十五年。幾，居希翻。敗，補邁翻。〕權寤，謝蒙曰：「以卿為大督，命皎為後繼可也。」\n\n 　　魏王操之出漢中也，使平寇將軍徐晃屯宛以助曹仁；〔平寇將軍，蓋亦曹操所置，考沈約志，不在四十號之數。〕及于禁陷沒，晃前至陽陵陂。關羽遣兵屯偃城，〔括地志：偃城，在襄州安養縣北三里，古郾子之國。〕晃既到；詭道作都塹，示欲截其後，羽兵燒屯走。〔詭道出偃城之後，通為長塹，故曰都塹。〕晃得偃城，連營稍前。操使趙儼以議郎參曹仁軍事，與徐晃俱前，餘救兵未；晃所督不足解圍，而諸將呼責晃，促救仁。儼謂諸將曰：「今賊圍素固，水潦猶盛，我徒卒單少，〔少，詩沼翻。〕而仁隔絕，不得同力，此舉適所以敝內外耳。當今不若前軍偪圍，遣諜通仁，使知外救，以勵將士。計北軍不過十日，尚足堅守，然後表裏俱發，破賊必矣。如有緩救之戮，余為諸君當之。」〔為，于偽翻。〕諸將皆喜。晃營距羽圍三丈所，作地道及箭飛書與仁，消息數通。〔消者，浸微浸滅之意；息者，漸生漸長之意。消息數通，則城內城外各知安否也。晃營迫羽圍如此而不能制，使呂蒙不襲取江陵，羽亦必為操所破，而操假手於蒙者，欲使兩寇自敝，而坐收漁人、田父之功也。數，所角翻。〕\n\n 　　孫權為牋與魏王操，請以討羽自效，及乞不漏，令羽有備。操問群臣，群臣咸言宜密之。董昭曰：「軍事尚權，期於合宜。宜應權以密，而內露之。羽聞權上，若還自護，圍則速解，便獲其利。可使兩賊相對銜持，〔以馬為喻也。兩馬欲相踶齧，既加之銜勒，兩不能動矣，而欲鬬之氣未衰，相對銜持，則兩雖跳梁，力必自敝。上，時掌翻。〕坐待其敝。祕而不露，使權得志，非計之上。又，圍中將吏不知有救，計糧怖懼。〔計城中之糧不足以持久，則心懷怖懼也。怖，普布翻。〕儻有他意，為難不小。〔難，乃旦翻。〕露之為便。且羽為人強梁，自恃二城守固，必不速退。」操曰：「善！」即敕徐晃以權書射著圍裏及羽屯中，〔射，而亦翻。著，直略翻。〕圍裏聞之，志氣百倍；羽果猶豫不能去。〔羽雖見權書，自恃江陵、公安守固，非權旦夕可拔；又因水勢結圍以臨樊城，有必破之勢，釋之而去，必喪前功，此其所以猶豫也。〕\n\n 　　魏王操自雒陽南救曹仁，群下皆謂：「王不亟行，今敗矣。」侍中桓獨曰：「大王以仁等為足以料事勢不也﹖」〔不，讀曰否。〕曰：「能。」「大王恐二人遺力邪﹖」二人，謂曹仁、呂常也。〕曰：「不然。」「然則何為自往﹖」曰：「吾恐虜眾多，而徐晃等勢不便耳。」階曰；「今仁等處重圍之中〔重，直龍翻，下同。〕而守死無貳者，誠以大王遠為之勢也。夫居萬死之地，必有死爭之心。內懷死爭，外有強救，大王按六軍以示餘力，何憂於敗而欲自往﹖」操善其言，乃駐軍摩陂，〔據水經，摩陂在潁川郟縣，縱廣可一十五里。魏青龍元年，有龍見于陂，於是改曰龍陂。〕前後遣殷署、朱蓋等凡十二營詣晃。\n\n 　　關羽圍頭有屯，又別屯四冢，晃乃揚聲當攻圍頭屯而密攻四冢。【章：乙十一行本「冢」下有「羽見四冢」四字。】欲壞，自將步騎五千出戰；〔「自將」之上，有「羽」字文意乃明。〕晃擊之，退走。羽圍塹鹿角十重，〔重，直龍翻。〕晃追羽，與俱入圍中，破之，傅方、胡脩皆死，羽遂撤圍退，然舟船猶據沔水，襄陽隔絕不通。\n\n 　　呂蒙至尋陽，盡伏其精兵畳縄中，〔畳，居侯翻。縄，盧谷翻。博雅曰：畳縄，舟也。〕使白衣搖櫓，作商賈人服，〔賈，音古。〕晝夜兼行，羽所置江邊屯候，盡收縛之，是故羽不聞知。〕屯候雖被收縛，使麋、傅無叛心，羽猶可得聞知也。〕麋芳、士仁素皆嫌羽輕己，羽之出軍，芳、仁供給軍資不悉相及，羽言「還，當治之」，〔治，直之翻。〕芳、仁咸懼。於是蒙令故騎都尉虞翻〔權以翻為騎都尉，以謗徙丹陽。蒙請以自隨，時無官爵，故稱故官。〕為書說仁，為陳成敗，〔說，輪芮翻。為，于偽翻。〕仁得書即降。〔降，戶江翻；下同。〕翻謂蒙曰：「此譎兵也，〔謂蒙以譎計行兵也。譎，古穴翻。〕當將仁行，留兵備城。」遂將仁至南郡。〔將，如字。〕麋芳城守，蒙以仁示之，芳遂開門出降。蒙入江陵，釋于禁之囚，得關羽及將士家屬，皆撫慰之，約令軍中：「不得干歷人家，有所求取。」蒙麾下士，與蒙同郡人，取民家一笠以覆官鎧；〔覆，敷救翻。〕官鎧雖公，蒙猶以為犯軍令，不可以鄉里故而廢法，遂垂涕斬之。於是軍中震慄，道不拾遺。蒙旦暮使親近存恤耆老，問所不足，疾病者給醫藥，飢寒者賜衣糧。羽府藏財寶，皆閉以待權至。〔藏，徂浪翻。〕\n\n 　　關羽聞南郡破，即走南還。〔還，從宣翻，又如字。〕曹仁會諸將議，咸曰：「今因羽危懼，可追禽也。」趙儼曰：「權邀羽連兵之難，〔邀，當作徼，徼辛也。難，乃旦翻。謂與曹仁連兵。〕欲掩制其後，顧羽還救，恐我乘其兩疲，故順辭求效，〔求效，猶言求自效也。或曰：巽順其辭以求成效。〕乘釁因變以觀利鈍耳。今羽已孤迸，〔言羽失根本，而勢孤奔迸也。〕更宜存之以為權害。若深入追北，權則改虞於彼，將生患於我矣，〔虞，度也，防也；謂度羽不能為害，則改其防羽之心而防操，則必為操之患矣。〕王必以此為深慮。」仁乃解嚴。〔趙儼之計，此戰國策士所謂兩利而俱存之之計也。解嚴，解所嚴兵，不復追羽也。是後陸遜敗劉備於峽中，收兵而還，不復追備，計亦出此。〕魏王操聞羽走，恐諸將追之，果疾敕仁如儼所策。\n\n 　　關羽數使人與呂蒙相聞，〔數，所角翻。〕蒙輒厚遇其使，〔使，疏吏翻。〕周游城中，家家致問，或手書示信。羽人還，私相參訊，〔訊，問也。〕咸知家門無恙，見待過於平時，故羽吏士無鬬心。〔呂蒙所以禽關羽者，攜之而已。恙，金亮翻。〕\n\n 　　會權至江陵，荊州將吏悉皆歸附；獨治中從事武陵潘濬稱疾不見，權遺人以牀就家輿致之，濬伏面著牀席不起，涕泣交橫，哀哽不能自勝。〔著，直略翻。勝，音升。〕權呼其字與語，〔潘濬字承明。〕慰諭懇惻，使親近以手巾拭其面。濬起，下地拜謝，即以為治中，荊州軍事，一以諮之。〔郝普、麋芳、傅士仁之在吳，未有所聞也，而潘濬所以自見者，與陸遜、諸葛瑾班，識者當於此而觀人。〕武陵部從事樊軎誘導諸夷，圖以武陵附漢中王備。〔漢制：州牧、刺史部諸郡，各郡置部從事。軎，與冑同。誘，音酉。〕外白差督督萬人往討之，〔差，初佳翻，擇也。督，將也。〕權不聽；特召問濬，濬答：「以五千兵往，足以擒軎。」權曰：「卿何以輕之﹖」濬曰：「軎是南陽舊姓，〔南陽之樊，光武之母黨，故謂之舊姓。〕頗能弄脣吻，而實無才略。〔今人以辨給觀人才，何其謬也！吻，武粉翻。口邊曰吻。〕臣所以知之者，軎昔嘗為州人設饌，〔為，于偽翻。饌，雛戀翻，又雛皖翻。〕比至日中，〔比，必寐翻。〕食不可得，而十餘自起，此亦侏儒觀一節之驗也。」〔侏儒，優人，以能諧笑取寵。觀其一節，足以驗其技。〕權大笑，即遣濬將五千人往，果斬平之。權以呂蒙為南郡太守，封孱陵侯，〔孱，仕連翻。〕賜錢一億，黃金五百斤；以陸遜領宜都太守。〔吳錄曰：蜀昭烈帝立宜都郡於西陵。即夷陵也；唐為峽州夷陵郡。〕\n\n 　　十一月，漢中王備所置宜都太守樊友委郡走，諸城長吏及蠻君長皆降於遜。〔長，知兩翻。〕遜請金、銀、銅印以假授初附，擊蜀將詹晏等〔詹，姓也；周有詹父，楚有詹尹。〕及秭歸大姓擁兵者，皆破降之，前後斬獲、招納凡數萬計。權以遜為右護軍、鎮西將軍，進封婁侯，屯夷陵，守峽口。〔婁縣，前漢屬會稽郡，後漢屬吳郡。范成大吳郡志：婁縣，今謂之崑山縣，東北三里有村落，名婁縣，蓋古婁縣治所也。峽口，西陵峽口也。宜都記曰：自黃牛灘東入西陵界，至峽口一百許里。山水紆曲，兩岸高山重嶂，非日中夜半，不見日月。〕\n\n 　　關羽自知孤窮，乃西保麥城。〔荊州記曰：南郡當陽縣東南有麥城。〕孫權使誘之，羽偽降，〔誘，音酉。降，戶江翻。〕立幡旗為象人於城上，因遁走，兵皆解散，纔十餘騎。權先使朱然、潘璋斷其徑路，〔斷，丁管翻。〕十二月，璋司馬馬忠獲羽及其子平於章鄉，〔水經註：漳水出臨沮縣東荊山，南逕臨沮縣之漳鄉南，潘璋禽關羽於此。漳水又南逕當陽縣，又南逕麥城東。〕斬之，遂定荊州。\n\n 　　初，偏將軍吳郡全琮〔全，姓；琮，名。〕上疏陳關羽可取之計，權恐事泄，寢而不答；及已禽羽，權置酒公安，顧謂琮曰：「君前陳此，孤雖不相答，今日之捷，抑亦君之功也。」於是封琮陽華亭侯。權復以劉璋為益州牧，駐秭歸，未幾，璋卒。〔劉備入益州，遷璋于公安，今為權所得。幾，居豈翻。〕\n\n 　　呂蒙未及受封而疾發，權迎置於所館之側，所以治護者萬方。時有加鍼，權為之慘慼。〔治，直之翻。為，于偽翻。〕欲數見其顏色，〔數，所角翻。〕又恐勞動，常穿壁瞻之，見小能下食，則喜顧左右，【章：甲十一行本「右」下有「言笑」二字；乙十一行本同；孔本同；張校同；退齋校同。】不然則咄唶，〔咄，當沒翻，咨也。唶，子夜翻，嘆也。〕夜不能寐。病中瘳，為下赦令，〔為，于偽翻；下同。〕群臣畢賀，已而，竟卒，年四十二。權哀痛殊甚，為置守冢三百家。\n\n 　　權後與陸遜論周瑜、魯肅及蒙曰：「公瑾雄烈，膽略兼人，遂破孟德，開拓荊州，邈焉寡儔。子敬因公瑾致達於孤，孤與宴語，便及大略帝王之業，此一快也。〔事見六十三卷五年。〕後孟德因獲劉琮之勢，張言方率數十萬水步俱下，〔張言者，張大而言之。〕孤普請諸將，咨問所宜，無適先對；〔無適先對，猶言莫適先對也。適，音的。〕至張子布、秦文表〔秦松，字文表。〕俱言宜遺使脩檄迎之，子敬即駮言不可，〔駮，異也；立異議以糾駮眾議之非。駮，北角翻。〕勸孤急呼公瑾，付任以眾，逆而擊之，此二快也。〔事見六十五卷十三年。〕後雖勸吾借玄德地，〔事見六十六卷十五年。〕是其一短，不足以損其二長也。周公不求備於一人，〔論語載周公語魯公之言。〕故孤忘其短而貴其長，常以比方鄧禹也。〔鄧禹建策以開光武中興之業，而其後不能定赤眉，故以肅比之。〕子明少時，〔呂蒙，字子明。少，詩照翻。〕孤謂不辭劇易，〔劇，艱也。易，以豉翻。〕果敢有膽而已；及身長大，〔長，知兩翻。〕學問開益，籌略奇至，可以次於公瑾，但言議英發不及之耳。圖取關羽，勝於子敬。子敬答孤書云：『帝王之起，皆有驅除，羽不足忌。』〔謂關羽之強，適足為吳之驅除也。〕此子敬內不能辦，外為大言耳，孤亦恕之，不苟責也。然其作軍屯營，不失令行禁止，部界無廢負，〔謂部界之內，無有廢職以為罪負也。〕路無拾遺，其法亦美矣。」\n\n 　　孫權與于禁乘馬併行，〔併，讀曰並。〕虞翻呵禁曰：「汝降虜，〔降，戶江翻。〕何敢與吾君齊馬首乎！」抗鞭欲擊禁，〔抗，舉也。〕權呵止之。\n\n 　　孫權之稱藩也，魏王操召張遼等諸軍悉還救樊，未至而圍解。徐晃振旅還摩陂，操迎晃七里，置酒大會；王舉酒謂晃曰：「全樊、襄陽，將軍之功也。」亦厚賜桓階，以為尚書。操嫌荊州殘民及其屯田在漢川者，〔此漢川，謂襄、樊上下，漢水左右之地也。〕皆欲徙之。司馬懿曰：「荊楚輕脆易動，〔易，以豉翻。〕關羽新破，諸為惡者，藏竄觀望，徙其善者，既傷其意，將令去者不敢復還。」操曰：「是也。」是後諸亡者悉還出。\n\n 　　魏王操表孫權為票騎將軍，假節，領荊州牧，封南昌侯。〔南昌縣，屬豫章郡。票，匹妙翻。〕權遣校尉梁寓入貢，又遣朱光等歸，〔朱光為權所獲，見上卷十九年。〕上書稱臣於操，稱說天命。操以權書示外曰：「是兒欲踞吾著爐火上邪！」〔著，直略翻。蓋言漢以火德王，權欲使操加其上也。然操必以權書示外者，正欲以觀眾心耳。〕侍中陳群等皆曰：「漢祚已終，非適今日。殿下功德巍巍，群生注望，〔注，猶屬望。〕故孫權在遠稱臣。此天人之應，異氣齊聲，殿下宜正大位，復何疑哉！」〔復，扶又翻。〕操曰：「若天命在吾，吾為周文王矣。」〔文王三分天下有其二，以服事殷。〕\n\n 　　臣光曰：教化，國家之急務也，而俗吏慢之；風俗，天下之大事也，而庸君忽之。夫惟明智君子，深識長慮，然後知其為益之大而收功之遠也。光武遭漢中衰，群雄糜沸，奮起布衣，紹恢前緒，征伐四方，日不暇給，乃能敦尚經術，賓延儒雅，開廣學校，〔校，戶教翻。〕脩明禮樂，武功既成，文德亦洽。繼以孝明、孝章，遹追先志，〔遹，述也，遵也。遹，音聿。〕臨雍拜老，橫經問道。自公卿、大夫至于郡縣之吏，咸選用經明行脩之人，〔行，下孟翻。〕虎賁衛士皆習孝經，〔賁，音奔。〕匈奴子弟亦遊大學，是以教立於上，俗成於下。其忠厚清脩之士，豈惟取重於搢紳，〔搢紳，謂搢笏、垂紳，在朝公卿、大夫也。〕亦見慕於眾庶；愚鄙污穢之人，豈惟不容於朝延，【章：甲十一行本「延」作「廷」；乙十一行本同；熊校同。】亦見棄於鄉里。自三代既亡，風化之美，未有若東漢之盛者也。及孝和以降，貴戚擅權，嬖倖用事，〔嬖，卑義翻，又必計翻。〕賞罰無章，賄賂公行，賢愚渾殽，是非顛倒，可謂亂矣。然猶鼦鼦不至於亡者，上則有公卿、大夫袁安、楊震、李固、杜喬、陳蕃、李膺之徒面引廷爭，〔爭，讀曰諍。〕用公義以扶其危，下則有布衣之士符融、郭泰、范滂、許卲之流，立私論以救其敗，〔私論者，謂其不得預議於朝，而私立論於下，以矯朝議之失也。〕是以政治雖濁而風俗不衰，〔治，直吏翻。〕至有觸冒斧鉞，僵仆於前，而忠義奮發，繼起於後，隨踵就戮，視死如歸。夫豈特數子之賢哉﹖亦光武、明、章之遺化也。當是之時，苟有明君作而振之，則漢氏之祚猶未可量也。〔量，音良。〕不幸承陵夷頹敝之餘，重以桓、靈之昏虐，保養姦回，〔孔安國曰：回，邪也。重，直用翻。〕過於骨肉；殄滅忠良，甚於寇讎；積多士之憤，蓄四海之怒。於是何進召戎，董卓乘釁，袁紹之徒從而構難，〔難，乃旦翻。〕遂使乘輿播越，〔乘，繩證翻。〕宗廟丘墟，王室蕩覆，烝民塗炭，大命隕絕，不可復救。〔復，扶又翻。〕然州郡擁兵專地者，雖互相吞噬，猶未嘗不以尊漢為辭。以魏武之暴戾強伉，〔伉，口浪翻。〕加有大功於天下，其蓄無君之心久矣，乃至沒身不攻廢漢而自立，豈其志之不欲哉﹖猶畏名義而自抑也。由是觀之，教化安可慢，風俗安可忽哉！ \n"
}