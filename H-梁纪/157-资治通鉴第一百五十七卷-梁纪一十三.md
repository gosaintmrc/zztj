<font size=4px>　　梁紀十三</font><font size=4px color="#009090"><font size=4px>〔起旃蒙單閼（乙卯），盡強圉大荒落（丁巳），凡三年。〕</font></font><font size=4px>

 　　高祖武皇帝十三

 　　大同元年（乙卯、五三五）

 　　1春，正月，戊申朔，大赦，改元。

 　　2是日，魏文帝即位於城西，</font><font size=4px color="#009090"><font size=4px>〔城西，長安城西也。古者天子即位御前殿，魏自高歡立孝武帝復用夷禮，於郊拜天而後即位。〕</font></font><font size=4px>大赦，改元大統，追尊父京兆王為文景皇帝，妣楊氏為皇后。

 　　3魏渭州刺史可朱渾道元先附侯莫陳悅，悅死，</font><font size=4px color="#009090"><font size=4px>〔悅死，見上卷中大通六年。〕</font></font><font size=4px>丞相泰攻之，不能克，與盟而罷。道元世居懷朔，與東魏丞相歡善，又母兄皆在鄴，由是常與歡通。泰欲擊之，道元帥所部三千戶西北渡烏蘭津抵靈州，</font><font size=4px color="#009090"><font size=4px>〔烏蘭津在平涼西北。唐分平涼之會寧鎮置會州，又置烏蘭縣屬焉。縣西南有烏蘭關。帥，讀曰率。〕</font></font><font size=4px>靈州刺史曹泥資送至雲州。歡聞之，遣資糧迎候，拜車騎大將軍。</font><font size=4px color="#009090"><font size=4px>〔騎，奇寄翻。〕</font></font><font size=4px>

 　　道元至晉陽，歡始聞孝武帝之喪，</font><font size=4px color="#009090"><font size=4px>〔魏孝武去年十二月殂。〕</font></font><font size=4px>啟請舉哀制服。東魏主使群臣議之，太學博士潘崇和以為：「君遇臣不以禮則無反服，</font><font size=4px color="#009090"><font size=4px>〔記檀弓：魯繆公問於子思曰：「為舊君反服，古與﹖」子思曰：「古之君子，進人以禮，退人以禮，故有舊君反服之禮也。今之君子，進人若將加諸膝，退人若將隊諸淵，毋為戎首，不亦善乎，又何反服之禮之有！」孟子：齊宣王曰：「禮為舊君有服，何如斯可為之服矣﹖」孟子曰：「諫行言聽，膏澤下於民；有故而去，則君使人導之出疆，又先之於其所往；去三年不反，然後收其田里；此之謂三有禮焉，如此則為之服矣。今也為臣，諫則不行，言則不聽，膏澤不下於民；有故而去，則君搏執之，又極之於其所往；去之日遂收其田里；此之謂寇讎，寇讎何服之有！」〕</font></font><font size=4px>是以湯之民不哭桀，周武之民不服紂。」國子博士衛既隆、李同軌議以為：「高后於永熙離絕未彰，直為之服。」東魏從之。</font><font size=4px color="#009090"><font size=4px>〔歡初立孝武，納其長女以為皇后，帝之西奔，后留不從。〕</font></font><font size=4px>

 　　4魏驍騎大將軍、儀同三司李虎等招諭費也頭之眾，與之共攻靈州，凡四旬，曹泥請降。</font><font size=4px color="#009090"><font size=4px>〔驍，堅堯翻。騎，奇寄翻。降，戶江翻。〕</font></font><font size=4px>

 　　5己酉，魏進丞相略陽公泰為都督中外諸軍、錄尚書事、大行臺，封安定王；泰固辭王爵及錄尚書，乃封安定公。以尚書令斛斯椿為太保，廣平王贊為司徒。

 　　6乙卯，魏主立妃乙弗氏為皇后，</font><font size=4px color="#009090"><font size=4px>〔乙弗之先世為吐谷渾渠帥，居青海，即禿髮専儃所襲者也。魏平涼州，后之高祖莫緕擁部落入附，其後從孝文遷洛，遂家焉。〕</font></font><font size=4px>子欽為皇太子。后仁恕節儉，不勡忌，帝甚重之。</font><font size=4px color="#009090"><font size=4px>〔以魏文帝之重乙弗后，而卒迫於強敵，使后不得其死，悲夫。〕</font></font><font size=4px>

 　　7稽胡劉蠡升，自孝昌以來，自稱天子，改元神嘉，居雲陽谷；</font><font size=4px color="#009090"><font size=4px>〔李延壽曰：稽胡，一曰步落稽，蓋匈奴別種，劉元海五部之曲裔也。或云：山戎、赤狄之後。自離石以西，安定以東，方七八百里，居山谷間，種落繁熾。〕</font></font><font size=4px>魏之邊境常被其患，謂之「胡荒」。</font><font size=4px color="#009090"><font size=4px>〔言其本胡種，侵擾漢民，若在荒服之外者也。被，皮義翻。〕</font></font><font size=4px>壬戌，東魏丞相歡襲擊，大破之。

 　　8勃海世子澄通於歡妾鄭氏，</font><font size=4px color="#009090"><font size=4px>〔歡封勃海王，以澄為世子。〕</font></font><font size=4px>歡歸，</font><font size=4px color="#009090"><font size=4px>〔歸自襲稽胡。〕</font></font><font size=4px>一婢告之，二婢為證；歡杖澄一百而幽之，婁妃亦隔絕不得見。歡納魏敬宗之后爾朱氏，有寵，生子浟，</font><font size=4px color="#009090"><font size=4px>〔浟，夷周翻。〕</font></font><font size=4px>歡欲立之。澄求救於司馬子如。如入見歡偽為不知者，請見婁妃；歡告其故。子如曰：「消難亦通子如妾，此事正可掩覆。</font><font size=4px color="#009090"><font size=4px>〔難，乃旦翻。覆，敷又翻。〕</font></font><font size=4px>妃是王結髮婦，常以父母家財奉王；</font><font size=4px color="#009090"><font size=4px>〔程正叔曰：古人言「結髮為夫婦」，如言「結髮事君」，「結髮戰匈奴」，只言初上頭時也，豈謂合髻子邪！按婁妃本傳：妃少見歡在城上執役，慕之， 使婢通意。又數致私財，使以聘己，父母不得已而許焉。〕</font></font><font size=4px>王在懷朔被杖，背無完皮，妃晝夜供侍；後避葛賊，</font><font size=4px color="#009090"><font size=4px>〔葛賊，謂葛榮也。〕</font></font><font size=4px>同走并州，貧困，妃然馬矢 </font><font size=4px color="#009090"><font size=4px>〔然，與燃同。〕</font></font><font size=4px>自作靴；</font><font size=4px color="#009090"><font size=4px>〔隋志：靴，胡履也。取便於事，施於戎服。〕</font></font><font size=4px>恩義何可忘也！夫婦相宜，女配至尊，</font><font size=4px color="#009090"><font size=4px>〔妃二女，長配孝武帝，次配孝靜帝。〕</font></font><font size=4px>男承大 業。</font><font size=4px color="#009090"><font size=4px>〔謂澄為世子也。〕</font></font><font size=4px>且婁領軍之勳，何宜搖動！</font><font size=4px color="#009090"><font size=4px>〔妃弟昭時為領軍將軍。〕</font></font><font size=4px>一女子如草芥，況婢言不必信邪！」歡因使子如更鞫之。子如見澄，尤之曰：「男兒何意畏威自誣！」因教二婢反其辭，</font><font size=4px color="#009090"><font size=4px>〔反，音翻。〕</font></font><font size=4px>脅告者自縊，</font><font size=4px color="#009090"><font size=4px>〔縊，於賜翻。，又於計翻。〕</font></font><font size=4px>乃啟歡曰：「果虛言也。」歡大悅，召婁妃及澄。妃遙見歡，一步一叩頭，澄且拜且進，父子、夫婦相泣，復如初。</font><font size=4px color="#009090"><font size=4px>〔復，扶又翻。〕</font></font><font size=4px>歡置酒曰：「全我父子者，司馬子如也！」賜之黃金百三十斤。

 　　9甲子，魏以廣陵王欣為太傅，儀同三司万俟壽洛干為司空。</font><font size=4px color="#009090"><font size=4px>〔万，莫北翻。俟，渠之翻。壽洛干即受洛干。〕</font></font><font size=4px>

 　　10己巳，東魏以丞相歡為相國，假黃鉞，殊禮；固辭。

 　　11東魏大行臺尚書司馬子如帥大都督竇泰、太州刺史韓軌等攻潼關，</font><font size=4px color="#009090"><font size=4px>〔按韓軌傳，為秦州刺史。又考魏收志，東魏置秦州於河東，領河東、北鄉二郡。史蓋誤以「秦」為「泰」，緣「泰」之誤又以「泰」為「太」。帥，讀曰率。〕</font></font><font size=4px>魏丞相泰軍于霸上。子如與軌回軍，從蒲津宵濟，攻華州。</font><font size=4px color="#009090"><font size=4px>〔五代志：後魏置東雍州於鄭縣，西魏改曰華州。華，戶化翻。〕</font></font><font size=4px>時脩城未畢，梯倚城外，比曉，東魏人乘梯而入。刺史王羆臥尚未起，聞閤外匈匈有聲，</font><font size=4px color="#009090"><font size=4px>〔比，必利翻。匈，許容翻。喧擾之聲。〕</font></font><font size=4px>袒身露髻徒跣，持白梃大呼而出，</font><font size=4px color="#009090"><font size=4px>〔梃，待鼎翻，杖也。白梃，即今人所謂白棓也。呼，火故翻。〕</font></font><font size=4px>東魏人見之驚卻。羆逐至東門，左右稍集，合戰，破之，子如等遂引去。</font><font size=4px color="#009090"><font size=4px>〔兵以氣勢為用；兵之勇怯，恃主帥以為氣勢。王羆勇於赴而其左右又勇於戰，此其所以於不備不虞之中而能卻敵也。〕</font></font><font size=4px>

 　　12二月，辛巳，上祀明堂。

 　　13壬午，東魏以咸陽王坦為太傅，西河王悰為太尉。</font><font size=4px color="#009090"><font size=4px>〔悰，徂宗翻。〕</font></font><font size=4px>

 　　14東魏使尚書右僕射高隆之發十萬夫撤洛陽宮殿，運其材入鄴。

 　　15丁亥，上耕藉田。

 　　16東魏儀同三司婁昭等攻兗州，樊子鵠使前膠州刺史嚴思達守東平，</font><font size=4px color="#009090"><font size=4px>〔魏收志：泰常中置東平郡，太和末罷，建義中復置，治秦城，屬濟州。秦城在范縣界。〕</font></font><font size=4px>昭攻拔之。遂引兵圍瑕丘，久不下，昭以水灌城；己丑，大野拔見子鵠計事，因斬其首以降。始，子鵠以眾少，</font><font size=4px color="#009090"><font size=4px>〔降，戶江翻。少，詩沼翻。〕</font></font><font size=4px>悉驅老弱為兵，子鵠死，各散走。諸將勸婁昭盡捕誅之，昭曰：「此州不幸，橫被殘賊，跂望官軍以救塗炭，</font><font size=4px color="#009090"><font size=4px>〔橫，戶孟翻。跂，去智翻，舉踵也。〕</font></font><font size=4px>今復誅之，</font><font size=4px color="#009090"><font size=4px>〔復，扶又翻；下眾復同。〕</font></font><font size=4px>民將誰訴！」皆捨之。

 　　17戊戌，司州刺史陳慶之伐東魏，與豫州刺史堯雄戰，不利而還。</font><font size=4px color="#009090"><font size=4px>〔東魏豫州治汝南。堯，姓；雄，名。〕</font></font><font size=4px>

 　　18三月，辛酉，東魏以高盛為太尉，高敖曹為司徒，濟陰王暉業為司空。</font><font size=4px color="#009090"><font size=4px>〔濟，子禮翻。〕</font></font><font size=4px>

 　　19東魏丞相歡偽與劉蠡升約和，許以女妻其太子。</font><font size=4px color="#009090"><font size=4px>〔妻，七細翻；下后妻同。〕</font></font><font size=4px>蠡升不設備，歡舉兵襲之，辛酉，蠡升北部王斬蠡升首以降。</font><font size=4px color="#009090"><font size=4px>〔降，戶江翻。〕</font></font><font size=4px>餘眾復立其子南海王，歡進擊，擒之，俘其皇后、諸王、公卿以下四百餘人，華、夷五萬餘戶。

 　　20魏丞相泰以軍旅未息，吏民勞弊，命所司斟酌古今可以便時適治者，為二十四條新制，奏行之。</font><font size=4px color="#009090"><font size=4px>〔治，直吏翻。〕</font></font><font size=4px>

 　　泰用武功蘇綽為行臺郎中，</font><font size=4px color="#009090"><font size=4px>〔魏收志：太和十一年，分扶風置武功郡，屬岐州。即漢、魏武功縣之地。〕</font></font><font size=4px>居歲餘，泰未之知也，而臺中皆稱其能，有疑事皆就決之。</font><font size=4px color="#009090"><font size=4px>〔就蘇綽以決疑也。此就，即孟子「欲有謀焉則就之」之就。〕</font></font><font size=4px>泰與僕射周惠達論事，惠達不能對，請出議之。出，以告綽，綽為之區處，</font><font size=4px color="#009090"><font size=4px>〔為，于為翻。處，昌呂翻。〕</font></font><font size=4px>惠達入白之，泰稱善，曰：「誰與卿為此議者﹖」惠達以綽對，且稱綽有王佐之才，泰乃握綽為著作郎。泰與公卿如昆明池觀漁，行至漢故倉池，</font><font size=4px color="#009090"><font size=4px>〔水經註：泬水枝渠至章門西，飛渠引水入城，東為倉池，池在未央宮西。池有漸臺，漢兵起，王莽死於此臺。蘇綽傳亦云：行至長安城漢故倉池。〕</font></font><font size=4px>顧問左右，莫有知者。泰召綽問之，具以狀對。泰悅，因問天地造化之始，歷代興亡之迹，綽應對如流。泰與綽並馬徐行，至池，竟不設網罟而還。</font><font size=4px color="#009090"><font size=4px>〔意在問綽，不在觀漁。還，從宣翻，又如字。〕</font></font><font size=4px>遂留綽至夜，問以政事，臥而聽之；綽指陳為治之要，</font><font size=4px color="#009090"><font size=4px>〔治，直吏翻。〕</font></font><font size=4px>泰起，整衣危坐，不覺膝之前席，</font><font size=4px color="#009090"><font size=4px>〔初臥而聽，繼起而整衣危坐，又不覺膝之前席。蓋綽之言深有以當泰心，久而愈敬也。〕</font></font><font size=4px>語遂達曙不厭。</font><font size=4px color="#009090"><font size=4px>〔天曉為曙。〕</font></font><font size=4px>詰朝，謂周惠達曰：「蘇綽真奇士，吾方任之以政。」</font><font size=4px color="#009090"><font size=4px>〔詰，去吉翻。〕</font></font><font size=4px>即拜大行臺左丞，參典機密，自是寵遇日隆。綽始制文案程式朱出、墨入及計帳、戶籍之法，</font><font size=4px color="#009090"><font size=4px>〔計帳者，具來歲課役之大數，以報度支。戶籍者，戶口之籍。〕</font></font><font size=4px>後人多遵用之。</font><font size=4px color="#009090"><font size=4px>〔世有有為之主，必有能者出為之用；若謂天下無才，吾不信也。〕</font></font><font size=4px>

 　　21東魏以封延之為青州刺史，代侯淵。淵既失州任而懼，行及廣川，</font><font size=4px color="#009090"><font size=4px>〔沈約曰：廣川縣本屬信都，後漢屬清河，魏屬勃海，晉還清河。江左僑立廣川郡縣於濟南，非舊所也。魏收曰：齊郡廣川縣有牛山、齊桓公冢、管仲冢。五代志：齊州長山縣，舊置廣川郡。〕</font></font><font size=4px>遂反，夜，襲青州南郭，劫掠郡縣。夏，四月，丞相歡使濟州刺史蔡儁討之。</font><font size=4px color="#009090"><font size=4px>〔濟，子禮翻。〕</font></font><font size=4px>淵部下多叛，淵欲南奔，於道為賣漿者所斬，送首於鄴。

 　　22元慶和攻東魏城父，</font><font size=4px color="#009090"><font size=4px>〔魏收志，陳留郡浚儀縣有城父城，至隋，改浚儀為城父縣，屬譙郡。五代志：譙郡城父縣，宋置浚儀縣。又考沈約志，陳留浚儀縣並寄治譙郡長垣縣界。則知諸志所謂浚儀，非我朝開封府之浚儀也。魏收志梁州陳留郡浚儀縣，則我朝開封之浚儀也。真宗改浚儀曰祥符。所謂城父，則今亳州之城父縣是也。父，音甫。〕</font></font><font size=4px>丞相歡遣高敖曹帥三萬人趣項，竇泰帥三萬人趣城父，侯景帥三萬人趣彭城，</font><font size=4px color="#009090"><font size=4px>〔帥，讀曰率。趣，七喻翻。〕</font></font><font size=4px>以任祥為東南道行臺僕射，節度諸軍。</font><font size=4px color="#009090"><font size=4px>〔任，音壬。〕</font></font><font size=4px>

 　　23五月，魏加丞相泰柱國。</font><font size=4px color="#009090"><font size=4px>〔即柱國大將軍之官。〕</font></font><font size=4px>

 　　24元慶和引兵逼東魏南兗州，東魏洛州刺史韓賢拒之。</font><font size=4px color="#009090"><font size=4px>〔東魏既遷鄴，以洛陽為洛州，領洛陽、河陰、新安、中川、河南、陽城郡。〕</font></font><font size=4px>六月，慶和攻南頓，豫州刺史堯雄破之。

 　　25秋，七月，甲戌，魏以開府儀同三司念賢為太尉，万俟壽洛干為司徒，開府儀同三司越勒肱為司空。</font><font size=4px color="#009090"><font size=4px>〔越勒出於越勒部，因以為姓。〕</font></font><font size=4px>

 　　26益州刺史鄱陽王範、南梁州刺史樊文熾</font><font size=4px color="#009090"><font size=4px>〔五代志：普安郡，梁置南梁州，後改為安州，西魏改曰始州，至唐改始州曰劍州。〕</font></font><font size=4px>合兵圍晉壽，魏東益州刺史傅敬和來降。</font><font size=4px color="#009090"><font size=4px>〔降，戶江翻。〕</font></font><font size=4px>範，恢之子；</font><font size=4px color="#009090"><font size=4px>〔鄱陽王恢，費妃之子，上之弟也。〕</font></font><font size=4px>敬和，豎眼之子也。</font><font size=4px color="#009090"><font size=4px>〔傅豎眼著功梁、益，而子為降虜，隤其家聲忽諸！豎，而庾翻。〕</font></font><font size=4px>

 　　27魏下詔數高歡二十罪，</font><font size=4px color="#009090"><font size=4px>〔數，所具翻。〕</font></font><font size=4px>且曰：「朕將親總六軍，與丞相掃除凶醜。」歡亦移檄於魏，謂宇文黑獺、斛斯椿為逆徒，且言「今分命諸將，領兵百萬，刻期西討。」</font><font size=4px color="#009090"><font size=4px>〔將，即亮翻。〕</font></font><font size=4px>

 　　28東魏遣行臺元晏擊元慶和。

 　　29或告東魏司空濟陰王暉業與七兵尚書薛琡貳於魏，</font><font size=4px color="#009090"><font size=4px>〔曹魏置五兵尚書，謂中兵、外兵、騎兵、別兵、都兵也。及晉，分中兵、外兵為左、右，與舊五兵為七曹；然尚書唯置五兵而已，無七兵尚書之名。至後魏，始有七兵尚書，北齊復為五兵。琡，昌六翻。濟，子禮翻。〕</font></font><font size=4px>八月，辛卯，執送晉陽，皆免官。</font><font size=4px color="#009090"><font size=4px>〔時東魏丞相歡居晉陽，執送二人，取其裁決。春秋，晉為方伯，執列國君臣之違命者歸之京師，經猶貶之，況自京師而執送晉陽乎！〕</font></font><font size=4px>

 　　30甲午，東魏發民七萬六千人作新宮於鄴，使僕射高隆之與司空冑曹參軍辛術共營之，</font><font size=4px color="#009090"><font size=4px>〔元魏公府有法、墨、田、水、鎧、冑、集、士等曹，皆行參軍也。〕</font></font><font size=4px>築鄴南城周二十五里。術，琛之子也。</font><font size=4px color="#009090"><font size=4px>〔辛琛見一百四十七卷天監六年。琛，丑林翻。〕</font></font><font size=4px>

 　　31趙剛自蠻中往見東魏東荊州刺史趙郡李愍，勸令附魏，愍從之，剛由是得至長安。丞相泰以剛為左光祿大夫。剛說泰召賀拔勝、獨孤信等於梁，</font><font size=4px color="#009090"><font size=4px>〔剛沒蠻中，勝、信奔梁，並見上卷上年。說，式芮翻。〕</font></font><font size=4px>泰使剛來請之。

 　　32九月，丁巳，東魏以開府儀同三司襄城王旭為司空。</font><font size=4px color="#009090"><font size=4px>〔旭，吁玉翻。〕</font></font><font size=4px>

 　　33冬，十月，魏太師上黨文宣王長孫稚卒。</font><font size=4px color="#009090"><font size=4px>〔長，知兩翻。〕</font></font><font size=4px>

 　　34魏秦州刺史王超世，丞相泰之內兄也，</font><font size=4px color="#009090"><font size=4px>〔母黨以兄弟齒，謂之內兄、內鐊。〕</font></font><font size=4px>驕而黷貨，泰奏請加法，詔賜死。

 　　35十一月，丁未，侍中、中衛將軍徐勉卒。</font><font size=4px color="#009090"><font size=4px>〔卒，子恤翻。〕</font></font><font size=4px>勉雖骨鯁不及范雲，亦不阿意苟合，故梁世言賢相者稱范、徐云。</font><font size=4px color="#009090"><font size=4px>〔范、徐既沒，專任朱异，梁殆矣。〕</font></font><font size=4px>

 　　36癸丑，東魏主祀圜丘。

 　　37甲午，東魏閶闔門災。門之初成也，高隆之乘馬遠望，謂其匠曰：「西南獨高一寸。」量之果然。</font><font size=4px color="#009090"><font size=4px>〔高居奧翻。量，音良。〕</font></font><font size=4px>太府卿任忻集自矜其巧，不肯改。</font><font size=4px color="#009090"><font size=4px>〔任，音壬。〕</font></font><font size=4px>隆之恨之，至是譖於丞相歡曰：「忻集潛通西魏，令人故燒之。」歡斬之。

 　　38北梁州刺史蘭欽引兵攻南鄭，</font><font size=4px color="#009090"><font size=4px>〔梁以南鄭為北梁州。蓋以欽為刺史，使之圖南鄭也。〕</font></font><font size=4px>魏梁州刺史元羅舉州降。</font><font size=4px color="#009090"><font size=4px>〔降，戶江翻。考異曰：典略在七月，今從梁帝紀。〕</font></font><font size=4px>

 　　39東魏以丞相歡之子洋為驃騎大將軍、開府儀同三司，封太原公。</font><font size=4px color="#009090"><font size=4px>〔洋，音羊，又音祥。驃，匹妙翻。騎，奇寄翻；下同。〕</font></font><font size=4px>洋內明決而外如不慧，兄弟及眾人皆嗤鄙之，</font><font size=4px color="#009090"><font size=4px>〔嗤，丑之翻。〕</font></font><font size=4px>獨歡異之，謂長史薛琡曰：「此兒識慮過吾。」幼時，歡嘗欲觀諸子意識，使各治亂絲，</font><font size=4px color="#009090"><font size=4px>〔治，直之翻；下同。〕</font></font><font size=4px>洋獨抽刀斬之，曰：「亂者必斬！」又各配兵四出，使都督彭樂帥甲騎偽攻之，兄澄等皆佈橈，</font><font size=4px color="#009090"><font size=4px>〔帥，讀曰率。怖，普布翻。橈，奴教翻。〕</font></font><font size=4px>洋獨勒眾與樂相格，樂免冑言情，猶擒之以獻。

 　　初，大行臺右丞楊愔從兄岐州刺史幼卿，以直言為孝武帝所殺，</font><font size=4px color="#009090"><font size=4px>〔愔，於今翻。從，才用翻。〕</font></font><font size=4px>愔同列郭秀害其能，恐之曰：「高王欲送卿於帝所。」愔懼，變姓名逃於田橫島。</font><font size=4px color="#009090"><font size=4px>〔五代志，東萊郡即墨縣有田橫島。〕</font></font><font size=4px>久之，歡聞其尚在，召為太原公開府司馬，</font><font size=4px color="#009090"><font size=4px>〔為楊愔為洋所親任張本。〕</font></font><font size=4px>頃之，復為大行臺右丞。</font><font size=4px color="#009090"><font size=4px>〔復，扶又翻。〕</font></font><font size=4px>

 　　40十二月，甲午，東魏文武官量事給祿。</font><font size=4px color="#009090"><font size=4px>〔隨任事之輕重，以為給祿之差。量，音良。〕</font></font><font size=4px>

 　　41魏以念賢為太傅，河州刺史梁景叡為太尉。

 　　42是歲，鄱陽妖賊鮮于琛改元上願，有眾萬餘人。</font><font size=4px color="#009090"><font size=4px>〔妖，於驕翻。琛，丑林翻。〕</font></font><font size=4px>鄱陽內史吳郡陸襄討擒之，按治黨與，無濫死者。民歌之曰：「鮮于平後善惡分，民無枉死賴陸君。」

 　　43柔然頭兵可汗求婚於東魏，丞相歡以常山王妹為蘭陵公主，妻之。柔然數侵魏，</font><font size=4px color="#009090"><font size=4px>〔妻，七細翻。數，所角翻。〕</font></font><font size=4px>魏使中書舍人庫狄峙奉使至柔然，與約和親，</font><font size=4px color="#009090"><font size=4px>〔使，疏吏翻。〕</font></font><font size=4px>由是柔然不復為寇。</font><font size=4px color="#009090"><font size=4px>〔復，扶又翻。〕</font></font><font size=4px>

 　　二年（丙辰、五三六）

 　　1春，正月，辛亥，魏祀南郊，改用神元皇帝配。</font><font size=4px color="#009090"><font size=4px>〔魏高祖太和十六年，以太祖道武皇帝配南郊。神元皇帝，魏之先祖拓跋力微也；見晉武帝紀。〕</font></font><font size=4px>

 　　2甲子，東魏丞相歡自將萬騎襲魏夏州，</font><font size=4px color="#009090"><font size=4px>〔將，即亮翻。騎，奇寄翻。夏，戶雅翻。〕</font></font><font size=4px>身不火食，四日而至，縛擡為梯，</font><font size=4px color="#009090"><font size=4px>〔擡，色角翻。〕</font></font><font size=4px>夜入其城，擒刺史斛拔俄彌突，因而用之，留都督張瓊將兵鎮守，遷其部落五千戶以歸。

 　　3魏靈州刺史曹泥與其伲涼州刺史普樂劉豐復叛降東魏，</font><font size=4px color="#009090"><font size=4px>〔魏置普樂郡，屬靈州。五代史志：靈武郡迴樂縣，後周置，帶普樂郡。宋白曰：靈州西南至涼州九百里。去年曹泥降魏，今復叛。樂，音洛。復，扶又翻。降，戶江翻。〕</font></font><font size=4px>魏人圍之，</font><font size=4px color="#009090"><font size=4px>〔考異曰：北齊書、典略皆云「周文圍泥」，周書不言，故但云魏人。〕</font></font><font size=4px>水灌其城，不沒者四尺。東魏丞相歡發阿至羅三萬騎徑度靈州，繞出魏師之後，魏師退。歡帥騎迎泥及豐，拔其遺戶以歸，</font><font size=4px color="#009090"><font size=4px>〔高歡豈不欲與宇文爭靈州哉﹖雖鞭之長，不及馬腹也。〕</font></font><font size=4px>以豐為南汾州刺史。</font><font size=4px color="#009090"><font size=4px>〔東魏置南汾州於定陽，隋改定陽縣為吉昌縣，唐為慈州治所。〕</font></font><font size=4px>

 　　4東魏力丞相歡九錫；固讓而止。

 　　5上為文帝作皇基寺以追福，</font><font size=4px color="#009090"><font size=4px>〔帝追尊考順之曰文皇帝。為，于偽翻。〕</font></font><font size=4px>命有司求良材。曲阿弘氏自湘州買巨材東下，南津校尉孟少卿欲求媚於上，</font><font size=4px color="#009090"><font size=4px>〔據梁紀，普通六年，南州津改置校尉，增加奉秩。南州即今採石。校，戶教翻。少，詩照翻。〕</font></font><font size=4px>誣弘氏為劫而殺之，沒其材以為寺。</font><font size=4px color="#009090"><font size=4px>〔殺無罪之人，取其材以為寺，福田利益果安在哉！〕</font></font><font size=4px>

 　　6二月，乙亥，上耕藉田。

 　　7東魏勃海世子澄，年十五，為大行臺、并州刺史，</font><font size=4px color="#009090"><font size=4px>〔中大通五年，魏以歡為大行臺，歡以授其子澄。歡居晉陽，并州刺史地任要重，故亦以澄為之。〕</font></font><font size=4px>求入鄴輔朝政，</font><font size=4px color="#009090"><font size=4px>〔朝，直遙翻；下同。〕</font></font><font size=4px>丞相歡不許；丞相主簿樂安孫搴為之請，</font><font size=4px color="#009090"><font size=4px>〔為，于偽翻；下為我同。〕</font></font><font size=4px>乃許之。丁酉，以澄為尚書令，加領軍、京畿大都督。</font><font size=4px color="#009090"><font size=4px>〔考異曰：魏帝紀：「為尚書令、大行臺、大都督。」北齊文襄紀：「天平元年，為尚書令、大行臺、并州刺史；入輔朝政，加領軍、左右京畿大都督。」按尚書令不在外，大行臺不在內，今兩捨之。〕</font></font><font size=4px>魏朝雖聞其器識，猶以年少期之；</font><font size=4px color="#009090"><font size=4px>〔少，詩照翻。〕</font></font><font size=4px>既至，用法嚴峻，事無凝滯，中外震肅。引并州別駕崔暹為左丞、吏部郎，親任之。

 　　8司馬子如、高季式召孫搴劇飲，醉甚而卒。</font><font size=4px color="#009090"><font size=4px>〔卒，子恤翻。〕</font></font><font size=4px>丞相歡親臨其喪。子如叩頭請罪，歡曰：「卿折我右臂，</font><font size=4px color="#009090"><font size=4px>〔折，而設翻。〕</font></font><font size=4px>為我求可代者！」子如舉中書郎魏收，歡以收為主簿。收，子建之子也。</font><font size=4px color="#009090"><font size=4px>〔魏子建見一百五十卷普通五年。〕</font></font><font size=4px>他日，歡謂季式曰：「卿飲殺我孫主簿，</font><font size=4px color="#009090"><font size=4px>〔飲，於禁翻。〕</font></font><font size=4px>魏收治文書不如我意；</font><font size=4px color="#009090"><font size=4px>〔治，直之翻。〕</font></font><font size=4px>司徒嘗稱一人謹密者為誰﹖」</font><font size=4px color="#009090"><font size=4px>〔時東魏以高敖曹為司徒。〕</font></font><font size=4px>季式以司徒記室廣宗陳元康對，曰：「是能夜中闇書，快吏也。」召之，一見，即授大丞相功曹，掌機密，</font><font size=4px color="#009090"><font size=4px>〔考異曰：典略，孫搴卒在大同十年四月。按搴卒然後陳元康為功曹。高慎叛，高澄已令元康救崔暹，邙山之戰，元康又勸高歡追宇文泰，事並在九年。北史元康傳又云，「草劉蠡升軍書。」按蠡升滅在元年，孫搴二年猶存。今不取。然則搴卒宜置於澄入輔之下。〕</font></font><font size=4px>遷大行臺都官郎。時軍國多務，元康問無不知。歡或出，臨行，留元康在後，馬上有所號令九十餘條，元康屈指數之，盡能記憶。與功曹平原趙彥深同知機密，時人謂之陳、趙。而元康勢居趙前，性又柔謹，歡甚親之，曰：「如此人，誠難得，天賜我也。」彥深名隱，以字行。

 　　9東魏丞相歡令阿至羅逼魏秦州刺史万俟普，</font><font size=4px color="#009090"><font size=4px>〔万，莫北翻。俟，渠之翻。〕</font></font><font size=4px>歡以眾應之。

 　　10三月，戊申，丹楊陶弘景卒。弘景博學多藝能，好養生之術。仕齊為奉朝請，棄官，隱居茅山。</font><font size=4px color="#009090"><font size=4px>〔茅山在今建康府句容縣南五十里。山記云：漢時有三茅君，各乘一鶴來此，故名焉。卒，子侐翻。好，呼到翻。朝，直遙翻。〕</font></font><font size=4px>上早與之遊，及即位，恩禮甚篤，每得其書，焚香虔受。屢以手敕招之，弘景不出。國家每有吉凶征討大事，無不先諮之，月中嘗有數信，</font><font size=4px color="#009090"><font size=4px>〔月中，謂一月之中也。信，使信也。〕</font></font><font size=4px>時人謂之「山中宰相」。將沒，為詩曰：「夷甫任散誕，平叔坐論空。</font><font size=4px color="#009090"><font size=4px>〔王衍，字夷甫；何晏，字平叔；以魏、晉諭梁也。誕，徒旱翻。〕</font></font><font size=4px>豈悟昭陽殿，遂作單于宮！」</font><font size=4px color="#009090"><font size=4px>〔弘景傳曰：後侯景篡，果在昭陽殿。史言修道之士有識時知數者。〕</font></font><font size=4px>時士大夫競談玄理，不習武事，故弘景詩及之。

 　　11甲寅，東魏以華山王鷙為大司馬。</font><font size=4px color="#009090"><font size=4px>〔華，戶化翻。〕</font></font><font size=4px>

 　　12魏以涼州刺史李叔仁為司徒，万俟洛為太宰。</font><font size=4px color="#009090"><font size=4px>〔洛，字受洛干，亦曰壽樂干。受、壽同音，洛、樂亦同音。按北齊有太宰之官，仍晉制也；西魏用周制，置大冢宰，無太宰。〕</font></font><font size=4px>

 　　13夏，四月，乙未，以驃騎大將軍、開府同三司之儀元法僧為太尉。</font><font size=4px color="#009090"><font size=4px>〔梁開府儀同三司之下，又有開府同三司之儀。〕</font></font><font size=4px>

 　　14尚書右丞考城江子四上封事，極言政治得失，</font><font size=4px color="#009090"><font size=4px>〔上，時掌翻。治，直吏翻。〕</font></font><font size=4px>五月，癸卯，詩曰：「古人有言，『屋漏在上，知之在下。』朕有過失，不能自覺，江子四等封事所言，尚書可時加檢括，於民有蠹患者，宜速詳啟！」</font><font size=4px color="#009090"><font size=4px>〔江子四所上封事，必不敢言帝崇信釋氏，而窮兵廣地適以毒民，用法寬於權貴而急於細民等事，特毛舉細故而論得失耳。〕</font></font><font size=4px>

 　　15戊辰，東魏高盛卒。</font><font size=4px color="#009090"><font size=4px>〔高盛，東魏太尉。〕</font></font><font size=4px>

 　　16魏越勒肱卒。</font><font size=4px color="#009090"><font size=4px>〔越勒肱，魏司空。〕</font></font><font size=4px>

 　　17魏秦州刺史万俟普與其子太宰洛、豳州刺史叱干寶樂、右衛將軍破六韓常及督將三百人奔東魏，</font><font size=4px color="#009090"><font size=4px>〔阿至羅兵近，普等因之以東奔。考異曰：普降東魏事，北齊書帝紀在三月甲午，典略在六月。北史齊紀在六月甲午；周書帝紀、北史魏紀、齊紀在五月，今從之。按考異前既引北齊書帝紀，又引北齊紀，不應北史魏紀之下複出齊紀，必有誤。〕</font></font><font size=4px>丞相泰輕騎追之，至河北千餘里，不及而還。</font><font size=4px color="#009090"><font size=4px>〔河北，龍門西河之北也。還，從宣翻，又如字；下同。〕</font></font><font size=4px>

 　　18秋七月，庚子，東魏大赦。

 　　19上待魏降將賀拔勝等甚厚，勝請討高歡，上不許。勝等思歸，前荊州大都督撫寧史寧謂勝曰：</font><font size=4px color="#009090"><font size=4px>〔按寧傳，寧居撫寧鎮。考魏北鎮無撫寧，恐即撫冥也。又按五代志雕陰郡開疆縣有後魏撫寧郡，又有撫寧縣，亦屬雕陰郡。〕</font></font><font size=4px>「朱异言於梁主無不從，請厚結之。」勝從之。上許勝、寧及盧柔皆北還，</font><font size=4px color="#009090"><font size=4px>〔盧柔蓋去年從勝來奔。〕</font></font><font size=4px>親餞之於南苑。勝懷上恩，自是見禽獸南向者皆不射之。</font><font size=4px color="#009090"><font size=4px>〔射，而亦翻。〕</font></font><font size=4px>行至襄城，東魏丞相歡遣侯景以輕騎邀之，勝等棄舟自山路逃歸，</font><font size=4px color="#009090"><font size=4px>〔勝等舟行，蓋自淮入潁，自潁入汝，泝流而西，入山路，自三嵵取武關也。〕</font></font><font size=4px>從者凍餒，道死者太半。</font><font size=4px color="#009090"><font size=4px>〔從，才用翻。〕</font></font><font size=4px>既至長安，詣闕謝罪，魏主執勝手歔欷曰：「乘輿播越，天也，</font><font size=4px color="#009090"><font size=4px>〔乘，繩證翻。〕</font></font><font size=4px>非卿之咎。」丞相泰引盧柔為從事中郎，與蘇綽對掌機密。

 　　20九月，壬寅，東魏以定州刺史侯景兼尚書右僕射、南道行臺，督諸將入寇。</font><font size=4px color="#009090"><font size=4px>〔將，即亮翻。〕</font></font><font size=4px>

 　　21魏以扶風王孚為司徒，斛斯椿為太傅。

 　　22冬，十月，乙亥，詔大舉伐東魏。東魏侯景將七萬寇楚州，</font><font size=4px color="#009090"><font size=4px>〔魏收志：梁置楚州，治楚城，領汝陽、仵城、城陽郡。五代志：汝南城陽縣，梁置楚州。〕</font></font><font size=4px>虜刺史桓和；進軍淮上，南、北司二州刺史陳慶之擊破之，景棄輜重走。</font><font size=4px color="#009090"><font size=4px>〔重，直用翻。〕</font></font><font size=4px>十一月，己亥，罷北伐之師。

 　　23魏復改始祖神元皇帝為太祖，道武皇帝為烈祖。</font><font size=4px color="#009090"><font size=4px>〔魏改二祖廟號，見一百三十七卷齊武帝永明九年。復，扶又翻。〕</font></font><font size=4px>

 　　24十二月，東魏以并州刺史尉景為太保。

 　　25壬申，東魏遣使請和，</font><font size=4px color="#009090"><font size=4px>〔使，疏吏翻。〕</font></font><font size=4px>上許之。

 　　26東魏清河文宣王亶卒。</font><font size=4px color="#009090"><font size=4px>〔考異曰：國典云，「亶為高歡所酖」。典略，周太祖數歡罪，亦云殺亶。魏書、北史皆無亶傳；而帝紀皆云亶薨，今從之。〕</font></font><font size=4px>

 　　27丁丑，東魏丞相歡督諸軍伐魏，遣司徒高敖曹趣上洛，大都督竇泰趣潼關。</font><font size=4px color="#009090"><font size=4px>〔趣，七喻翻。〕</font></font><font size=4px>

 　　28癸未，東魏以咸陽王坦為太師。

 　　29是歲，魏關中大饑，人相食，死者什七八。

 　　三年（丁巳、五三七）

 　　1春，正月，上祀南郊，大赦。

 　　2東魏丞相歡軍蒲坂，造三浮橋，欲渡河。魏丞相泰軍廣陽，</font><font size=4px color="#009090"><font size=4px>〔魏收志，景明元年，置廣陽縣，屬馮翊郡。〕</font></font><font size=4px>謂諸將曰：「賊掎吾三面，</font><font size=4px color="#009090"><font size=4px>〔掎，居蟻翻。〕</font></font><font size=4px>作浮橋以示必渡，此欲綴吾軍，使竇泰得西入耳。歡自起兵以來，竇泰常為前鋒，其下多銳卒，屢勝而驕，今襲之，必克，克泰，則歡不戰自走矣。」諸將皆曰：「賊在近，捨而襲遠，脫有蹉跌，悔何及也！</font><font size=4px color="#009090"><font size=4px>〔蹉，七何翻。跌，徒結翻。〕</font></font><font size=4px>不如分兵禦之。」丞相泰曰：「歡再攻潼關，吾軍不出灞上，</font><font size=4px color="#009090"><font size=4px>〔中大通六年，歡攻潼關；元年，歡兵又攻潼關。〕</font></font><font size=4px>今大舉而來，謂吾亦當自守，有輕我之心，乘此襲之，何患不克！賊雖作浮橋，未能徑渡，不過五日，吾取竇泰必矣！」行臺左丞蘇綽、中兵參軍代人達奚武亦以為然。庚戌，丞相泰還長安，諸將意猶異同。丞相泰隱其計，以問族子直事郎中深，</font><font size=4px color="#009090"><font size=4px>〔晉武帝置直事郎，在尚書諸曹郎之上。〕</font></font><font size=4px>深曰：「竇泰，歡之驍將，</font><font size=4px color="#009090"><font size=4px>〔驍，堅堯翻。將，即亮翻。〕</font></font><font size=4px>今大軍攻蒲坂，則歡拒守而泰救之，吾表裏受敵，此危道也。不如選輕銳潛出小關，</font><font size=4px color="#009090"><font size=4px>〔小關在潼關之左，唐時謂之禁谷。〕</font></font><font size=4px>竇泰躁急，必來決戰，</font><font size=4px color="#009090"><font size=4px>〔躁，則到翻。〕</font></font><font size=4px>歡持重未即救，我急擊泰，必可擒也。擒泰則歡勢自沮，</font><font size=4px color="#009090"><font size=4px>〔沮，在呂翻。〕</font></font><font size=4px>回師擊之，可以決勝。」丞相泰曰：「此吾心杝。」乃聲言欲保隴右，辛亥，謁魏主而潛軍東出，癸丑旦，至小關。竇泰猝聞軍至，自風陵渡，丞相泰出馬牧澤，</font><font size=4px color="#009090"><font size=4px>〔水經註曰：桃林之塞，湖水出焉，其中多野馬。三秦記曰，桃林塞在長安東四百里，若有軍馬經過，則牧華山，休息林下。馬牧澤，蓋即此志杝。〕</font></font><font size=4px>擊竇泰，大破之，士眾皆盡，竇泰自殺，傳首長安。丞相歡以河冰薄，不得赴救，撤浮橋而退，儀同代人薛孤延為殿，</font><font size=4px color="#009090"><font size=4px>〔通志略作薩孤，複姓。殿，丁練翻。〕</font></font><font size=4px>一日</font><span class="h"><font size=4px>【章：甲十一行本「日」下有「之中」二字；乙十一行本同；孔本同；張校同；退齋校同。】</font></font><font size=4px>斫十五刀，折，乃得免。</font><font size=4px color="#009090"><font size=4px>〔折，而設翻。〕</font></font><font size=4px>丞相泰亦引軍還。</font><font size=4px color="#009090"><font size=4px>〔此一段皆書丞相泰，所以別竇泰也。歷考前後，高歡、宇文泰皆書丞相，於此尤為有別。〕</font></font><font size=4px>

 　　高敖曹自商山轉鬬而進，</font><font size=4px color="#009090"><font size=4px>〔杜佑曰：商山在商州上洛縣。〕</font></font><font size=4px>所向無前，遂攻上洛。郡人泉岳及弟猛略與順陽人杜窟等謀翻城應之，</font><font size=4px color="#009090"><font size=4px>〔窟，竹律翻，又丁骨翻。〕</font></font><font size=4px>洛州刺史泉企知之，</font><font size=4px color="#009090"><font size=4px>〔此魏太和中所改洛州也，治上洛，時屬西魏。企，字思道；音去智翻。〕</font></font><font size=4px>殺岳及猛略。杜窟走歸敖曹，敖曹以為鄉導而攻之敖曹被流矢，通中者三，</font><font size=4px color="#009090"><font size=4px>〔鄉，讀曰嚮。被，皮義翻。中，竹仲翻。〕</font></font><font size=4px>殞絕良久，復上馬，免冑巡城。企固守旬餘，二子元禮、仲遵力戰拒之，仲遵傷目，不堪復戰，城遂陷。企見敖曹曰：「吾力屈，非心服也。」敖曹以杜窟為洛州刺史。敖曹創甚，</font><font size=4px color="#009090"><font size=4px>〔復，扶又翻。創，初良翻。〕</font></font><font size=4px>曰：「恨不見季式作刺史。</font><font size=4px color="#009090"><font size=4px>〔季式，敖曹弟也。〕</font></font><font size=4px>丞相歡聞之，即以季式為濟州刺史。

 　　敖曹欲入藍田關，</font><font size=4px color="#009090"><font size=4px>〔唐志：京兆藍田縣有藍田關，故嶢關也。濟，子禮翻。〕</font></font><font size=4px>歡使人告曰：「竇泰軍沒，人心恐動，宜速還，路險賊盛，拔身可也。」敖曹不忍棄 眾，力戰全軍而還，以泉企、泉元禮自隨，泉仲遵以傷重不行。企私戒二子曰：「吾餘生無幾，汝曹才器足以立功，勿以吾在東，遂虧臣節。」元禮於路逃還。泉、 杜雖皆為土豪，鄉人輕杜而重泉。元禮、仲遵陰結豪右，襲窟，殺之，魏以元禮世襲洛州刺史。

 　　3二月，丁亥，上耕藉田。</font><font size=4px color="#009090"><font size=4px>〔藉，秦昔翻。〕</font></font><font size=4px>

 　　4己丑，以尚書左僕射何敬容為中權將軍，</font><font size=4px color="#009090"><font size=4px>〔中權將軍，二百四十號之一也。〕</font></font><font size=4px>護軍將軍蕭淵藻為左僕射，右射謝舉為右光祿大夫。

 　　5魏槐里獲神璽，</font><font size=4px color="#009090"><font size=4px>〔槐里縣，漢屬扶風，晉屬始平郡，後魏復屬扶風。璽，斯氏翻。〕</font></font><font size=4px>大赦。

 　　6三月，辛未，東魏遷七帝神主入新廟，</font><font size=4px color="#009090"><font size=4px>〔七帝：道武、明元、太武、文成、獻文、孝文、宣武。〕</font></font><font size=4px>大赦。

 　　7魏斛斯椿卒。</font><font size=4px color="#009090"><font size=4px>〔時斛斯椿為魏太傅。按椿居爾朱、高歡之間，以智數間搆其君臣之際，爾朱氏既為所夷，而高歡亦不能制也。及入關之後，與宇文泰同列，若無能為者；權不在己，無以舞弄其智數也。〕</font></font><font size=4px>

 　　8夏，五月，魏以廣陵王欣為太宰，賀拔勝為太師。

 　　9六月，魏以扶風王孚為太保，梁景叡為太傅，廣平王贊為太尉，開府儀同三司武川王盟為司空。

 　　10東魏丞相歡遊汾陽之天池，</font><font size=4px color="#009090"><font size=4px>〔水經註：太原汾陽縣北燕京山上有大池，池在山原之上，世謂之天池，方里餘，其水澄渟鏡淨而不流。〕</font></font><font size=4px>得奇石，隱起成文曰「六王三川」。以問行臺郎中陽休之，對曰：「六者，大王之字；</font><font size=4px color="#009090"><font size=4px>〔歡字賀六渾，故云然。〕</font></font><font size=4px>王者，當王天下。河、洛、伊為三川，涇、渭、洛亦為三川。</font><font size=4px color="#009090"><font size=4px>〔涇、渭、洛之「洛」，指關中之洛水，今逕鄜、坊、同三州而入于渭。當王，于況翻。〕</font></font><font size=4px>大王若受天命，終應奄有關、洛。」歡曰：「世人無事常言我反，況聞此乎！慎勿妄言！」休之，固之子也。</font><font size=4px color="#009090"><font size=4px>〔陽固事魏孝文帝，嘗從劉昶南伐。〕</font></font><font size=4px>行臺郎中中山杜弼間勸歡受禪，歡舉杖擊走之。</font><font size=4px color="#009090"><font size=4px>〔高歡之志，蓋如曹操所謂吾為周文王者，非真無移魏鼎之心也。間，古莧翻。〕</font></font><font size=4px>

 　　11東魏遣兼散騎常侍李諧來聘，以吏部郎盧元明、通直侍郎李業興副之。</font><font size=4px color="#009090"><font size=4px>〔通直侍郎，即通直散騎侍郎。散，悉亶翻。騎，奇寄翻。〕</font></font><font size=4px>諧，平之孫；</font><font size=4px color="#009090"><font size=4px>〔李平，崇之從弟，事孝文、宣武。〕</font></font><font size=4px>元明，昶之子也。</font><font size=4px color="#009090"><font size=4px>〔盧昶，盧玄之孫。〕</font></font><font size=4px>秋，七月，諧等至建康，上引見，與語，</font><font size=4px color="#009090"><font size=4px>〔見，賢遍翻。〕</font></font><font size=4px>應對如流。諧等出，上目送之，謂左右曰：「朕今日遇勍敵。</font><font size=4px color="#009090"><font size=4px>〔勍，其京翻。〕</font></font><font size=4px>卿輩嘗言北間全無人物，此等何自而來！」是時鄴下言風流者，以諧及隴西李神儁、范陽盧元明、北海王元景、弘農楊遵彥、清河崔贍為首。</font><font size=4px color="#009090"><font size=4px>〔贍，而豔翻。〕</font></font><font size=4px>神儁名挺，寶之孫；</font><font size=4px color="#009090"><font size=4px>〔李寶自敦煌歸魏，其後貴盛。〕</font></font><font size=4px>元景名昕，憲之曾孫也；</font><font size=4px color="#009090"><font size=4px>〔王憲，猛之孫，皇始中歸魏。〕</font></font><font size=4px>皆以字行。贍，嵶之子也。</font><font size=4px color="#009090"><font size=4px>〔嵶，力膺翻。〕</font></font><font size=4px>

 　　時南，北通好，</font><font size=4px color="#009090"><font size=4px>〔好，呼到翻。〕</font></font><font size=4px>務以俊又相誇，銜命接客，必盡一時之選，</font><font size=4px color="#009090"><font size=4px>〔銜命，奉使者也。接客，主客也。〕</font></font><font size=4px>無才地者不得與焉。</font><font size=4px color="#009090"><font size=4px>〔與，讀曰預。〕</font></font><font size=4px>每梁使至鄴，</font><font size=4px color="#009090"><font size=4px>〔使，疏吏翻；下同。〕</font></font><font size=4px>鄴下為之傾動，貴勝弟子弟盛飾聚觀，禮贈優渥，館門成市。宴日，高澄常使左右覘之，一言制勝，澄為之拊掌。魏使至建康亦然。</font><font size=4px color="#009090"><font size=4px>〔兩國通使，各務夸矜以見所長，自古然矣。昭奚恤之事猶可以服覘國者之心。為，于偽翻。覘，丑廉翻，又丑豔翻。〕</font></font><font size=4px>

 　　12獨孤信求還北，上許之。信父母皆在山東，</font><font size=4px color="#009090"><font size=4px>〔魏孝武西遷，信棄父母追從之。〕</font></font><font size=4px>上問信所適，信曰：「事君者不敢顧私親而懷貳心。」上以為義，禮送甚厚。信與楊忠皆至長安，上書謝罪。魏以信有定三荊之功，</font><font size=4px color="#009090"><font size=4px>〔定三荊見上卷中大通六年。〕</font></font><font size=4px>遷驃騎大將軍，加侍中、開府儀同三司，餘官爵如故。</font><font size=4px color="#009090"><font size=4px>〔驃，匹妙翻。騎，奇寄翻。〕</font></font><font size=4px>丞相泰愛楊忠之勇，留置帳下。

 　　13魏宇文深勸丞相泰取恆農，八月，丁丑，泰帥李弼等十二將伐東魏，以北雍州刺史于謹為前鋒，攻盤豆，拔之。</font><font size=4px color="#009090"><font size=4px>〔恆，戶登翻。帥，讀曰率。將，即亮翻。雍，於用翻。五代志：雍州華原縣，後魏置北雍州。恆農湖城、閺鄉之西有皇天原，原西有盤豆城。〕</font></font><font size=4px>戊子，至恆農，庚寅，拔之，擒東魏陝州刺史李徽伯，</font><font size=4px color="#009090"><font size=4px>〔魏收志：太和十一年，置陝州，治陝州，帶恆農郡，領西恆農、澠池、石城、河北郡。陝，式冉翻。〕</font></font><font size=4px>俘其戰士八千。

 　　時河北諸城多附東魏，左丞楊檦自言父猛嘗為邵郡白水令，</font><font size=4px color="#009090"><font size=4px>〔左丞，行臺左丞也。魏收志，皇興四年，置邵郡，治白水縣。五代志，絳郡垣縣，後魏置邵郡及白水縣。裴慶孫傳，邵郡治陽胡城，去軹關二百餘里。孔穎達曰：垣縣有召亭，因以名郡。宋白曰：絳州垣縣，其地即周、召分陝之所，今縣東六十里有邵原祠與古棠樹。春秋襄二十三年，齊侯伐晉，取朝歌，入孟門，登太行，張武軍於熒庭，戍郫邵。後魏獻文四年置邵州。檦，與標同。〕</font></font><font size=4px>知其豪傑，請往說之，以取邵郡；</font><font size=4px color="#009090"><font size=4px>〔說，式芮翻；下諜說同。〕</font></font><font size=4px>泰許之。檦乃與土豪王覆憐等舉兵，收邵郡守程保及縣令四人，斬之。表覆憐為郡守，</font><font size=4px color="#009090"><font size=4px>〔守，式又翻。〕</font></font><font size=4px>遣諜說諭東魏城堡，旬月之間，歸附甚眾。</font><font size=4px color="#009090"><font size=4px>〔諜，達協翻。〕</font></font><font size=4px>東魏以東雍州刺史司馬恭鎮正平，</font><font size=4px color="#009090"><font size=4px>〔正平，本漢、晉之臨汾縣地；魏真君七年，分置太平縣；神脈元年，改為正平；太和十八年，置正平郡，帶聞喜縣，屬東雍州。杜佑曰：絳州，治正平縣。〕</font></font><font size=4px>司空從事中郎聞喜裴邃欲攻之，恭棄城走，泰以楊檦行正平郡事。

 　　14上修長干寺阿育王塔，出佛爪髮舍利。辛卯，上幸寺，設無礙食，</font><font size=4px color="#009090"><font size=4px>〔今建康府上元縣有長干里，去縣五里，李白長干行謂「同居長干里」乃秣陵縣東里巷。江東謂山泺之間曰干。憎家載國事曰：佛泥洹後，天人以新白慜裏佛，以香花供養。滿七日，盛以金棺，送出王宮可三里許。在宮各以旃檀木為薪，天人各以火燒薪，斂舍利得八斛四斗，諸國王各得少許，齎還本國，以造佛寺。阿育王起浮屠於佛泥洹處。李延壽扶南傳曰：長干寺塔，吳時有尼居其地，為小精舍，孫綝毀除之。吳平後，諸道人復於舊處建立。晉簡文咸安中造垥，孝武太元九年上金相輪及承露，其後有西河離石縣胡人劉薩何遇疾暴亡，七日而蘇，因此家，名慧達。遊行至丹楊長干里，有阿育王塔，掘入一丈，得金函盛三舍利及佛爪髮，遷舍利近北，對簡文所造塔西造塔。及帝開之，初穿土四尺，得龍窟及昔人所捨金銀釵釧環等諸雜寶物可深九尺許。至石磉之下，有石函，函內有鐵壺，以盛銀坩，坩內有金縷甖，盛三舍利，如粟粒大，圓正光潔。函內有玻璃灕，灕心得四舍利及髮爪，爪有四枚，並為沈香色，髮青紺色，眾僧以手伸之，隨手長短，放之則旋屈為蠡形。帝乃設無礙大會，豎二剎，各以金甖次玉甖重盛舍利及爪髮，內七寶塔內，又以石函盛寶塔，分入兩剎剎下。〕</font></font><font size=4px>大赦。

 　　15九月，柔然為魏侵東魏三堆，</font><font size=4px color="#009090"><font size=4px>〔魏收志：肆州郡平寇縣，真君七年，并三堆縣屬焉；有三堆戍。隨改平寇縣為崞縣，屬鴈門郡。宋白曰：嵐州靜樂縣，本漢汾陽縣地，城內有堆阜三，俗名三堆城。為，于偽翻。〕</font></font><font size=4px>丞相歡擊之，柔然退走。

 　　行臺郎中杜弼以文武在位多貪汙，言於丞相歡，請治之。</font><font size=4px color="#009090"><font size=4px>〔治，直之翻。〕</font></font><font size=4px>歡曰：「弼來，我語爾！</font><font size=4px color="#009090"><font size=4px>〔語，牛倨翻。〕</font></font><font size=4px>天下貪汙，習俗己久。今督將家屬多在關西，</font><font size=4px color="#009090"><font size=4px>〔此指言可朱渾道元、万俟普、劉豐生等部曲也。將，即亮翻。〕</font></font><font size=4px>宇文黑獺 常相招誘，人情去留未定；</font><font size=4px color="#009090"><font size=4px>〔獺，他達翻。誘，音酉。〕</font></font><font size=4px>江東復有吳翁蕭衍，專事衣冠禮樂，</font><font size=4px color="#009090"><font size=4px>〔復，扶又翻。〕</font></font><font size=4px>中原士大夫望之以為正朔所在。我若急正綱紀，不相假借，恐督將盡歸黑獺，士子悉奔蕭衍，人物流散，何以為國！爾宜少待，吾不忘之。」</font><font size=4px color="#009090"><font size=4px>〔史言高歡權時施宜以凝固其眾，捨小過以成大功。少，詩沼翻。〕</font></font><font size=4px>

 　　歡將出兵拒魏，杜弼請先除內賊。歡問賊為誰，弼曰：「諸勳貴掠奪百姓者是也。」歡不應，使軍士皆張弓注矢，舉刀，按擡，夾道羅列，命弼冒出其間，弼戰慄流汗。歡乃徐諭之曰：「矢雖注不射，刀雖舉不擊，擡雖按不刺，</font><font size=4px color="#009090"><font size=4px>〔擡，色角翻。射，而亦翻。刺，七亦翻。〕</font></font><font size=4px>爾猶亡魄失膽。誅勳人身犯鋒鏑，百死一生，雖或貪鄙，所取者大，豈可同之常人也！」弼乃頓首謝不及。

 　　歡每號令軍士，常令丞相屬代郡張華原宣旨，其語鮮卑則曰：「漢民是汝奴，夫為汝耕，婦為汝織，輸汝粟帛，令汝溫飽，汝何為陵之﹖」其語華人則曰：「鮮卑是汝作客，</font><font size=4px color="#009090"><font size=4px>〔言如傭作之客也。語，牛倨翻。為，于偽翻；下同。〕</font></font><font size=4px>得汝一斛粟、一匹絹，為汝擊賊，令汝安寧，汝何為疾之﹖」</font><font size=4px color="#009090"><font size=4px>〔史言高歡雜用夷、夏，有撫御之術。〕</font></font><font size=4px>

 　　時鮮卑共輕華人，唯憚高敖曹；歡號令將士，常鮮卑語，敖曹在列，則為之華言。敖曹返自上洛，歡復以為軍司、大都督，統七十六都督。</font><font size=4px color="#009090"><font size=4px>〔復，扶又翻。〕</font></font><font size=4px>以司空侯景為西道大行臺，</font><font size=4px color="#009090"><font size=4px>〔使景經略關西也。〕</font></font><font size=4px>與敖曹及行臺任祥、御史中尉劉貴、豫州刺史堯雄、冀州刺史史万俟洛同治兵於虎牢。</font><font size=4px color="#009090"><font size=4px>〔任，音壬。万，莫北翻。俟，渠之翻。治，直之翻；下同。〕</font></font><font size=4px>敖曹與北豫州刺史鄭嚴祖握槊，</font><font size=4px color="#009090"><font size=4px>〔魏泰常中，置豫州，治虎牢；後得汝南，置豫州，以虎牢為北豫州，領廣武、滎陽、成皋郡。握槊，亦博塞之戲也。劉禹錫觀博曰：「初，主人執握槊之器，置于廡下，曰：『主進者要約之。』既揖讓，即次。有博齒，齒異乎古之齒，其制用骨，觚稜四均，鏤以朱墨，耦而合數，取應日月，視其轉止，依以爭道。是制也行之久矣，莫詳所祖，以其用必投擲，以博投詔之。」又，爾朱世隆與元世儁握槊，忽聞局上詨然有聲，一局子盡倒立，世隆甚惡之，既而及禍。李延壽曰：握槊，此蓋胡戲，近入中國，云胡王有弟一人，遇罪，將殺之，從獄中為此戲上之，意言孤則易死也。〕</font></font><font size=4px>貴召嚴祖，敖曹不時遣，枷其使者。使者曰：「枷則易，脫則難。」</font><font size=4px color="#009090"><font size=4px>〔枷，居牙翻。易，弋豉翻。〕</font></font><font size=4px>敖曹以刀就枷刎之，曰：「又何難！」貴不敢校。明日，貴與敖曹坐，又白治河役夫多溺死，</font><font size=4px color="#009090"><font size=4px>〔溺，奴狄翻。〕</font></font><font size=4px>貴曰：「一錢漢，</font><font size=4px color="#009090"><font size=4px>〔言漢人之賤也。〕</font></font><font size=4px>隨之死！」敖曹怒，拔刀斫貴；貴走出還營，敖曹鳴鼓會兵，欲攻之，侯景、万俟洛共解諭，久之乃止。敖曹嘗詣相府，門者不納，敖曹引弓射之，</font><font size=4px color="#009090"><font size=4px>〔射，而亦翻。〕</font></font><font size=4px>歡知而不責。

 　　16閏月，甲子，以武陵王紀為都督益、梁等十三州諸軍事、益州刺史。</font><font size=4px color="#009090"><font size=4px>〔為後紀與湘東爭國張本。〕</font></font><font size=4px>

 　　17東魏丞相歡將兵二十萬自壺口趣蒲津，</font><font size=4px color="#009090"><font size=4px>〔班志：壺口山在河東郡北屈縣東南。北屈，後魏改為禽昌縣，屬平陽郡；隋改禽昌為襄陵縣。將，即亮翻；下同。趣，七喻翻。〕</font></font><font size=4px>使高敖曹將兵三萬出河南。時關中饑，魏丞 相泰所將將士不滿萬人，館穀於恆農五十餘日，聞歡將濟河，乃引兵入關，高敖曹遂圍恆農。</font><font size=4px color="#009090"><font size=4px>〔恆，戶登翻。〕</font></font><font size=4px>歡右長史薛琡言於歡曰：</font><font size=4px color="#009090"><font size=4px>〔琡，齒育翻。〕</font></font><font size=4px>「西賊連 年饑饑，故冒死來入陝州，欲取倉粟。今敖曹已圍陝城，粟不得出，</font><font size=4px color="#009090"><font size=4px>〔陝，式冉翻。〕</font></font><font size=4px>但置兵諸道，勿與野戰，比及麥秋，</font><font size=4px color="#009090"><font size=4px>〔比，必利翻。記月令：孟夏之月，麥秋至。〕</font></font><font size=4px>其民自應餓死，寶炬、黑獺何憂不降！</font><font size=4px color="#009090"><font size=4px>〔降，戶江翻。〕</font></font><font size=4px>願勿渡河。」侯景曰：「今茲舉兵、形勢極大，萬一不捷，猝難收斂。不如分為二軍，相繼而進，前軍若勝，後軍全力；前軍若敗，後軍承之。」歡不從，自蒲津濟河。</font><font size=4px color="#009090"><font size=4px>〔考異曰：北齊帝紀：「十一月，壬辰，神武自蒲津濟。」魏帝紀：「十月，壬辰，敗于沙苑。」按長曆，十月壬辰朔。北齊紀誤也。〕</font></font><font size=4px>

 　　丞相泰遣使戒華州刺史王羆，羆語使者曰：「老羆當道臥，貉子那得過！」歡至馮翊城下，</font><font size=4px color="#009090"><font size=4px>〔使，疏吏翻。華，戶化翻。語，牛倨翻。五代志：馮翌郡，後魏曰華州，西魏後改曰同州。馮翊縣，後魏曰華陰。貉，曷各翻，北方有之，似狐，善睡，康曰：貉，莫白切。說文云：北方豸種也。鄭玄曰：貉子曰貆。郭璞曰：今江東通呼貉為鲮鲮。余按北方豸種乃指夷貉之貉，孟子所謂「大貉、小貉」者也。此乃狐貉之貉，當從諸家之說。〕</font></font><font size=4px>謂羆曰：「何不早降！」</font><font size=4px color="#009090"><font size=4px>〔降，戶江翻。〕</font></font><font size=4px>羆大呼曰：</font><font size=4px color="#009090"><font size=4px>〔呼，火故翻。〕</font></font><font size=4px>「此城是王羆冢，死生在此。欲死者來！」歡知不可攻，乃涉洛，軍於許原西。</font><font size=4px color="#009090"><font size=4px>〔漢志：馮翊懷德縣南有荊山，山下有強梁原，洛水東南入渭。許原蓋在洛水之南。〕</font></font><font size=4px>

 　　泰至渭南，徵諸州兵，皆未會。欲進擊歡，諸將以眾寡不敵，請待歡更西以觀其勢。泰曰：「歡若至長安，則人情大擾；今及其遠來新至，可擊也。」即造浮橋於 渭，令軍士齎三日糧，輕騎渡渭，輜重自渭南夾渭而西。</font><font size=4px color="#009090"><font size=4px>〔重，直用翻。〕</font></font><font size=4px>冬，十月，壬辰，泰至沙苑，</font><font size=4px color="#009090"><font size=4px>〔水經註：沙苑在渭北，沙苑之南即漢懷德縣故城。五代志：馮翊縣有沙苑。〕</font></font><font size=4px>距東魏軍六十里。諸將皆懼，宇文深獨賀。泰問其故，對曰：「歡鎮撫河北，甚得眾心，以此自守，未易可圖。</font><font size=4px color="#009090"><font size=4px>〔易，弋豉翻。〕</font></font><font size=4px>今懸師渡河，非眾所欲，獨歡恥失竇泰，愎諫而來，所謂忿兵，</font><font size=4px color="#009090"><font size=4px>〔愎，弼力翻，戾也。漢魏相曰：爭恨細故，不忍憤怒者，謂之忿兵；兵忿者敗。〕</font></font><font size=4px>可一戰擒也。事理昭然，何為不賀！願假深一節，發王羆之兵邀其走路，使無遺類。」泰遣須昌縣公達奚武覘歡軍，</font><font size=4px color="#009090"><font size=4px>〔覘，丑廉翻，又丑豔翻。〕</font></font><font size=4px>武從三騎，皆效歡將士衣服，日暮，去營數百步下馬，潛聽得其軍號，因上馬歷營，若警夜者，有不如法，往往撻之，具知敵之情狀而還。</font><font size=4px color="#009090"><font size=4px>〔還，從宣翻，又如字。〕</font></font><font size=4px>

 　　歡聞泰至，癸巳，引兵會之。候騎告歡軍且至，泰召諸將謀之。開府儀同三司李弼曰：「彼眾我寡，不可平地置陳，此東十里有渭曲，可先據以待之。」泰從之，背水東西為陳，</font><font size=4px color="#009090"><font size=4px>〔陳，讀曰陣；下陷陳、魏陳同。〕</font></font><font size=4px>李弼為右拒，趙貴為左拒，</font><font size=4px color="#009090"><font size=4px>〔杜預曰：拒，方陳。陸德明曰：拒，俱甫翻。〕</font></font><font size=4px>命將士皆偃戈於葦中，約聞鼓聲而起。晡時，東魏兵至渭曲，</font><font size=4px color="#009090"><font size=4px>〔晡，奔謨翻。〕</font></font><font size=4px>都督太安斛律羌舉曰:「黑獺舉國而來，欲一死決，〕言欲盡死力戰，以決勝負。〕譬如猘狗，或能噬人；</font><font size=4px color="#009090"><font size=4px>〔猘，漢書音義征例翻，又居例翻，狂犬也。左傳曰：國犬之瘈，無不噬也。〕</font></font><font size=4px>且渭曲葦深土濘，無所用力，</font><font size=4px color="#009090"><font size=4px>〔濘，乃定翻，泥淖也。〕</font></font><font size=4px>不如緩與相持，密分精銳徑掩長安，巢穴既傾，則黑獺不戰於擒矣。」</font><font size=4px color="#009090"><font size=4px>〔使斛律羌舉之計行，西魏殆哉。〕</font></font><font size=4px>歡曰：「縱火焚之，何如﹖」侯景曰：「當生擒黑獺以示百姓，若眾中燒死，誰復信之！」</font><font size=4px color="#009090"><font size=4px>〔侯景此言固亦有恃眾輕敵之心。復，扶又翻；下復戰、可復同。〕</font></font><font size=4px>彭樂盛氣請鬬，曰：「我眾賊寡，百人擒一，何憂不克！」歡從之。東魏兵望見魏兵少，爭進擊之，無復行列。</font><font size=4px color="#009090"><font size=4px>〔史言東魏將士皆恃眾輕敵，故敗。少，詩沼翻。復，扶又翻。行，戶剛翻。〕</font></font><font size=4px>兵將交，丞相泰鳴豉，士皆奮起，于謹等六軍與之合戰，李弼帥鐵騎橫擊之，</font><font size=4px color="#009090"><font size=4px>〔時東魏之師萃于左拒，于謹等與之合戰，李弼引右拒之騎兵橫擊之。帥，讀曰率。〕</font></font><font size=4px>東魏兵中絕為二，遂大破之。李弼弟檦，身小而勇，</font><font size=4px color="#009090"><font size=4px>〔檦，與標同。〕</font></font><font size=4px>每躍馬陷陳，隱身鞍甲之中，敵見皆曰：「避此小兒！」泰歎曰：「膽決如此，何必八尺之軀！」征虜將軍武川耿令貴殺傷多，甲裳盡赤，</font><font size=4px color="#009090"><font size=4px>〔左傳：晉、楚戰于邲，屈蕩搏趙旃，得其甲裳。杜預註曰：下曰裳。〕</font></font><font size=4px>泰曰：「觀其甲裳，足知令貴之勇，何必數級！」</font><font size=4px color="#009090"><font size=4px>〔謂不必數其斬獲首級之多少。〕</font></font><font size=4px>彭樂乘醉深入魏陳，魏人刺之，</font><font size=4px color="#009090"><font size=4px>〔刺，七亦翻。〕</font></font><font size=4px>腸出，內之復戰。丞相歡欲收兵更戰，使張華原以薄歷營點兵，</font><font size=4px color="#009090"><font size=4px>〔簿者，軍之名 籍。〕</font></font><font size=4px>莫有應者，還，白歡曰：「眾盡去，營皆空矣！」歡猶未肯去。阜城侯斛律金曰：「眾心離散，不可復用，宜急向河東。」歡據鞍未動，金以鞭拂馬，乃馳 去，夜，渡河，船去岸遠，歡跨橐駝就船，乃得渡，喪甲士八萬人，</font><font size=4px color="#009090"><font size=4px>〔喪，息浪翻。〕</font></font><font size=4px>棄鎧仗十有八萬。</font><font size=4px color="#009090"><font size=4px>〔鎧，可亥翻。〕</font></font><font size=4px>丞相泰追歡至河上，選留甲士二萬餘人，餘 悉縱歸。都督李穆曰：「高歡破膽矣，速追之，可獲。」泰不聽，</font><font size=4px color="#009090"><font size=4px>〔沙苑之戰，宇文泰不敢乘勝追高歡，邙山之戰，歡不敢乘勝追泰，蓋二人者智力相敵，足以相持而不足以相斃也。〕</font></font><font size=4px>還軍渭南，所徵之兵甫至，</font><font size=4px color="#009090"><font size=4px>〔甫，方也。〕</font></font><font size=4px>乃於戰所人植柳一株以旌武功。

 　　侯景言於歡曰：「黑獺新勝而驕，必不為備，願得精騎二萬，徑往取之。」歡以告婁妃，妃曰：「設如其言，景豈有還理！得黑獺失景，何利之有！」歡乃止。

 　　高敖曹聞歡敗，釋恆農，退保洛陽。

 　　魏加丞相泰柱國大將軍，李弼十二將皆進爵增邑有差。</font><font size=4px color="#009090"><font size=4px>〔十二將，李弼、獨孤信、梁禦、趙貴、于謹、若干惠、怡峰、劉亮、王德、侯莫陳崇、李遠、達奚武也。〕</font></font><font size=4px>

 　　己酉，魏行臺宮景壽等向洛陽，</font><font size=4px color="#009090"><font size=4px>〔宮，姓也，左傳，虞大夫有宮之奇。〕</font></font><font size=4px>東魏洛州大都督韓賢擊走之。州民韓木蘭作亂，賢擊破之。一賊匿尸間，賢自按檢收鎧仗，賊欻起斫之，斷脛而卒。</font><font size=4px color="#009090"><font size=4px>〔欻，許勿翻。斷，丁管翻，下兵斷同。脛，胡定翻。〕</font></font><font size=4px>

 　　魏復遣行臺馮翊王季海與獨孤信將步騎二萬趣洛陽，</font><font size=4px color="#009090"><font size=4px>〔復，扶又翻。趣，七喻翻；下同。〕</font></font><font size=4px>洛州刺史李顯趣三荊，</font><font size=4px color="#009090"><font size=4px>〔西魏洛州治上洛。〕</font></font><font size=4px>賀拔勝、李弼圍蒲坂。

 　　東魏丞相歡之西伐也，蒲坂民敬珍謂其從祖兄祥曰：「高歡迫逐乘輿，</font><font size=4px color="#009090"><font size=4px>〔乘，繩證翻。〕</font></font><font size=4px>天下忠義之士皆欲剚刃於其腹；</font><font size=4px color="#009090"><font size=4px>〔從，才用翻。剚，側吏翻。賈公彥曰：剚，猶立也，齊人謂立物地中為剚。〕</font></font><font size=4px>今又稱兵西上，</font><font size=4px color="#009090"><font size=4px>〔上，時掌翻。〕</font></font><font size=4px>吾欲與兄起斷其歸路，此千載一時也。」</font><font size=4px color="#009090"><font size=4px>〔斷，丁管翻。〕</font></font><font size=4px>祥從之，糾合鄉里，數日，有眾萬餘。會歡自沙苑敗歸，祥、珍帥眾邀之，斬獲甚眾。賀拔勝、李弼至河東，祥、珍帥猗氏等六縣十餘萬戶歸之，</font><font size=4px color="#009090"><font size=4px>〔猗氏縣，自漢以來屬河東郡。丁度曰：猗氏，本郇國也，後以猗頓居於此，因為猗氏。按左傳所謂郇瑕氏之地，沃而近鹽，其後猗頓居之，用盬鹽起富，遂以猗氏名縣，而郇瑕氏隱矣。帥，讀曰率。〕</font></font><font size=4px>丞相泰以珍為平陽太守，祥為行臺郎中。

 　　東魏秦州刺史薛崇禮守蒲坂，別駕薛善，崇禮之族弟也，言於崇禮曰：「高歡有逐君之罪，善與兄忝衣冠緒餘，世荷國恩，今大軍已臨，而猶為高氏固守，</font><font size=4px color="#009090"><font size=4px>〔荷，下可翻。為，于偽翻。〕</font></font><font size=4px>一旦城陷，函首送長安，署為逆賊，死有餘愧，及今歸款，猶為愈也。」崇禮猶豫不決。善與族人斬關納魏師，崇禮出走，追獲之。丞相泰進軍蒲坂，洛定汾、絳，</font><font size=4px color="#009090"><font size=4px>〔五代志：文城郡，東魏置南汾州，後周改為汾州。絳郡，後魏置東雍州，後周改為絳州。〕</font></font><font size=4px>凡薛氏預開城之謀者，皆賜五等爵。善曰：「背逆歸順，</font><font size=4px color="#009090"><font size=4px>〔背，蒲妹翻。〕</font></font><font size=4px>臣子常節，豈容闔門大小俱叨封邑！」與其弟慎固辭五受。

 　　東魏行 晉州事封祖業棄城走，儀同三司薛脩義追至洪洞，</font><font size=4px color="#009090"><font size=4px>〔杜佑曰：洪洞故城在平陽北，四固重複，控據要險。劉昫曰：晉州洪洞縣，古陽縣也，隋義寧元年改曰洪洞，取 縣北洪洞嶺以名縣。孫恆曰：洞，音同，又徒弄翻。〕</font></font><font size=4px>說祖業還守。</font><font size=4px color="#009090"><font size=4px>〔說，式芮翻。守，手又翻；下固守同。〕</font></font><font size=4px>祖業不從；脩義還據晉州，安集固守。魏儀同三司長孫子彥引兵至城下，脩義開門伏甲以待之；子彥不測虛實，遂退走。丞相歡以脩義為晉州刺史。</font><font size=4px color="#009090"><font size=4px>〔史言河東諸薛各行其志，為東、西魏宣力。〕</font></font><font size=4px>

 　　獨孤信至新安，</font><font size=4px color="#009090"><font size=4px>〔新安縣，漢屬弘農郡，晉屬河南尹，魏天平初置新安郡，屬洛州。〕</font></font><font size=4px>高敖曹引兵北渡河。信逼洛陽，洛州刺史廣陽王湛棄城歸鄴，信遂據金墉城。孝武之西遷也，</font><font size=4px color="#009090"><font size=4px>〔西遷見上卷中大通六年。〕</font></font><font size=4px>散騎常侍河東裴寬謂諸弟曰：「天子既西，吾不可以東附高氏。」帥家屬逃於大石嶺；</font><font size=4px color="#009090"><font size=4px>〔水經註：洛陽之南有新城縣，縣界有大石嶺，來儒之水逕其南。〕</font></font><font size=4px>獨孤信入洛，乃出見之。時洛陽荒廢，人士流散，惟河東柳虯在陽城，</font><font size=4px color="#009090"><font size=4px>〔陽城縣，漢屬潁川郡，晉屬河南尹，魏孝昌二年置陽城郡，屬洛州，隋廢郡為陽城縣，唐登封元年將有事嵩山，改為告成縣，我朝屬西京登封縣界。〕</font></font><font size=4px>裴諏之在潁川，信俱徵之，以虯為行臺郎中，諏之為開府屬。</font><font size=4px color="#009090"><font size=4px>〔諏，將侯翻，又逡須翻。〕</font></font><font size=4px>

 　　東魏潁州長史賀若統執刺史田迄，舉城降魏，</font><font size=4px color="#009090"><font size=4px>〔魏收志：天平初置潁州，治長社城，領許昌、潁川、陽翟郡，武定七年，改為鄭州。賀若，複姓，魏書官氏志：內入諸姓有賀若氏，北俗謂忠貞為賀若，因以為氏。若，人者翻。〕</font></font><font size=4px>魏都督梁迥</font><span class="h"><font size=4px>【章：甲十一行本「迥」作「迴」；乙十一行本同；下同；孔本同。】</font></font><font size=4px>入據其城。前通直散騎侍郎鄭偉起兵陳留，攻東魏梁州，執其刺史鹿永吉。</font><font size=4px color="#009090"><font size=4px>〔魏收志：天平初，置梁州，治大梁城，領陽夏、開封、陳留、汝南、潁川、汝陽、義陽、新蔡、初安、襄陽、城陽、廣陵郡。鹿，姓也，風俗通：漢有巴郡太守鹿旗。魏收官氏志：阿鹿桓氏，後改為鹿氏。〕</font></font><font size=4px>前大司馬從事中郎崔彥穆攻滎陽，執其太守蘇淑，與廣州長史劉志皆降於魏。</font><font size=4px color="#009090"><font size=4px>〔降，戶江翻。〕</font></font><font size=4px>偉，先護之子也。</font><font size=4px color="#009090"><font size=4px>〔鄭先護見一百五十二卷大通二年。〕</font></font><font size=4px>丞相泰以偉為北徐州刺史，彥穆為滎陽太守。

 　　十一月，東魏行臺任祥帥督將堯雄、趙育、是云寶攻潁川，</font><font size=4px color="#009090"><font size=4px>〔帥，讀曰率。將，即亮翻。〕</font></font><font size=4px>丞相泰使大都督宇文貴、樂陵公遼西怡峰</font><font size=4px color="#009090"><font size=4px>〔怡，姓；峰，名。峰，遼西怡寬之子。〕</font></font><font size=4px>將步騎二千救之。軍至陽翟，</font><font size=4px color="#009090"><font size=4px>〔陽翟縣，漢屬潁川郡，晉屬河南尹，後魏置陽翟郡。九域志：陽翟在長社西北九十里。〕</font></font><font size=4px>雄等軍已去潁川三十里，</font><font size=4px color="#009090"><font size=4px>〔言雄等軍逼潁川，相去三十里。〕</font></font><font size=4px>祥帥眾四萬繼其後。諸將咸以為「彼眾我寡，不可爭鋒。」貴曰：「雄等謂吾兵少，必不敢進。</font><font size=4px color="#009090"><font size=4px>〔少，詩沼翻。〕</font></font><font size=4px>彼與任祥合攻潁川，城必危矣。若賀若統陷沒，吾輩坐此何為！今進據潁川，有城可守，又出其不意，破之必矣。」遂疾趨，據穎川，背城為陳以待。</font><font size=4px color="#009090"><font size=4px>〔背，蒲妹翻。陳，讀曰陣。〕</font></font><font size=4px>雄等至，合戰，大破之，雄走，趙育請降，</font><font size=4px color="#009090"><font size=4px>〔降，戶江翻；下同。〕</font></font><font size=4px>俘其士卒萬餘人，悉縱遣之。任祥聞雄敗，不敢進，貴與怡峰乘勝逼之，祥退保宛陵；</font><font size=4px color="#009090"><font size=4px>〔宛陵縣，漢屬河南尹，晉屬滎陽郡，魏天平初分屬廣武郡，隋開皇十六年併宛陵縣，入新鄭。〕</font></font><font size=4px>貴追及，擊之，祥軍大敗。是云寶殺其陽州刺史那椿，以州降魏。</font><font size=4px color="#009090"><font size=4px>〔魏收志：天平初置陽州，治宜陽，領宜陽、金門郡。那椿，人姓名。〕</font></font><font size=4px>魏以貴為開府儀同三司，是云寶、趙育為車騎大將軍。

 　　都督杜陵韋孝寬攻東魏豫州，拔之，執其行臺馮邕。孝寬名叔裕，以字行。

 　　18丙子，東魏以驃騎大將軍、儀同三司万俟普為太尉。

 　　19司農張樂皋等聘于東魏。</font><font size=4px color="#009090"><font size=4px>〔司農之下，恐有脫字。〕</font></font><font size=4px>

 　　20十二月，魏行臺楊白駒與東魏陽州刺史段粲戰於蓼塢，</font><font size=4px color="#009090"><font size=4px>〔水經註：蓼水出河北縣襄山蓼谷。當時之人於此谷築塢，因謂之蓼塢。漢書音義曰：襄山在潼關北十餘里。〕</font></font><font size=4px>魏師敗績。

 　　21魏荊州刺史郭鸞攻東魏東荊州刺史清都慕容儼，</font><font size=4px color="#009090"><font size=4px>〔東魏都鄴，以魏郡為清都尹。〕</font></font><font size=4px>儼晝夜拒戰，二百餘日，乘間出擊鸞，大破之。</font><font size=4px color="#009090"><font size=4px>〔間，古莧翻。〕</font></font><font size=4px>時河南諸州多失守，唯東荊獲全。

 　　河間邢磨納、范陽盧仲禮、仲禮從弟仲裕等皆起兵海隅以應魏。</font><font size=4px color="#009090"><font size=4px>〔從，才用翻。〕</font></font><font size=4px>

 　　東魏濟州刺史高季式有部曲千餘人，馬八百匹，鎧仗皆備。</font><font size=4px color="#009090"><font size=4px>〔濟，子禮翻。鎧，可亥翻。〕</font></font><font size=4px>濮陽民杜靈椿等為盜，聚眾近萬人，</font><font size=4px color="#009090"><font size=4px>〔濮，博木翻。近，其靳翻。〕</font></font><font size=4px>攻城剽野，</font><font size=4px color="#009090"><font size=4px>〔剽，匹妙翻。〕</font></font><font size=4px>季式遣騎三百，一戰擒之，又擊陽平賊路文徒</font><span class="h"><font size=4px>【嚴：「文徒」改「叔文」。】</font></font><font size=4px>等，悉平之，於是遠近肅清。或謂季式曰：「濮陽、陽平乃畿內之郡，</font><font size=4px color="#009090"><font size=4px>〔二郡，東魏皆以屬司州，故云然。〕</font></font><font size=4px>不奉詔命，又不侵境，</font><font size=4px color="#009090"><font size=4px>〔言無詔命使季式討賊，而賊又不來侵濟州境。〕</font></font><font size=4px>何急而使私軍遠戰！萬一失利，豈不獲罪乎！」</font><font size=4px color="#009090"><font size=4px>〔季式所自養部曲，不衣食於官，故謂之私軍。〕</font></font><font size=4px>季式曰：「君何言之不忠也！我與國家同安共危，豈有見賊而不討乎！且賊知臺軍猝不能來，又不疑外州有兵擊之，乘其無備，破之必矣。以此獲罪，吾亦無恨。」 
</font><!--/HTMLBUILERPART0--><font size=4px>