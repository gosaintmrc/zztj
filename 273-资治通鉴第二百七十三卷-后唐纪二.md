<font size=4px>

 　　後唐紀二</font><font size=4px color="#009090"><font size=4px>〔起閼逢涒灘（甲申），盡旃蒙作噩（乙酉）十月，凡一年有奇。〕</font></font><font size=4px>

 　　莊宗光聖神閔孝皇帝中

 　　同光二年（甲申、九二四）

 　　1春，正月，甲辰，幽州奏契丹入寇，至瓦橋。</font><font size=4px color="#009090"><font size=4px>〔李存審奏也。〕</font></font><font size=4px>以天平軍節度使李嗣源為北面行營都招討使，陝州留後霍彥威副之，宣徽使李絕宏為監軍，將兵救幽州。</font><font size=4px color="#009090"><font size=4px>〔陝，失冉翻。監，古銜翻。將，即亮翻。〕</font></font><font size=4px>

 　　2孔謙復言於郭崇韜曰：「首座相公萬機事繁，居第且遠，</font><font size=4px color="#009090"><font size=4px>〔復，扶又翻。豆盧革時為首相，故稱之為首座相公。〕</font></font><font size=4px>租庸簿書多留滯，宜更圖之。」</font><font size=4px color="#009090"><font size=4px>〔請改用人為租庸使，孔謙意欲自得之也。更，工衡翻。〕</font></font><font size=4px>豆盧革嘗以手書便省庫錢數十萬，</font><font size=4px color="#009090"><font size=4px>〔今俗謂借錢為便錢，言借貸以便用也。時租庸錢皆入省庫。〕</font></font><font size=4px>謙以手書示崇韜，崇韜微以諷革。革懼，奏請崇韜專判租庸，崇韜固辭。上曰：「然則誰可者﹖」崇韜曰：「孔謙雖久典金穀，</font><font size=4px color="#009090"><font size=4px>〔自帝得魏博，孔謙即為支度務使。〕</font></font><font size=4px>若遽委大任，恐不謟物望，請復用張憲。」帝即命召之。謙彌失望。</font><font size=4px color="#009090"><font size=4px>〔謙自去年四月帝即位之初即望為租庸使，事見上卷。〕</font></font><font size=4px>

 　　3岐王聞帝入洛，內不自安，</font><font size=4px color="#009090"><font size=4px>〔聞帝自大梁入洛，懼移兵西伐也。〕</font></font><font size=4px>遣其子行軍司馬彰義節度使兼侍中繼曮入貢，</font><font size=4px color="#009090"><font size=4px>〔李繼曮以鳳翔行軍司馬領沍州節。〕</font></font><font size=4px>始上表稱臣。帝以其前朝耆舊，與太祖比肩，</font><font size=4px color="#009090"><font size=4px>〔前朝，謂唐僖、昭之朝。帝即位，追尊考晉王克用曰武皇帝，廟號太祖。上，時掌翻。朝，直遙翻；下同。〕</font></font><font size=4px>特加優禮，每賜詔但稱岐王而不名。庚戌，加繼曮中</font><span class="h"><font size=4px>【章：十二行本「中」上有「兼」字；乙十一行本同。】</font></font><font size=4px>書令，遣還。</font><font size=4px color="#009090"><font size=4px>〔曮，魚險翻。還，從宣翻，又如字。〕</font></font><font size=4px>

 　　4敕：「內官不應居外，應前朝內官及諸道監軍并私家先所畜者，不以貴賤，並遣詣闕。」</font><font size=4px color="#009090"><font size=4px>〔唐末誅宦官，其有逃逸者，散投外鎮及為私家所養。畜，旴玉翻。〕</font></font><font size=4px>時在上左右者已五百人，至是殆及千人，皆給贍優厚，委之事任，以為腹心。內諸司使，自天祐以來以士人代之，</font><font size=4px color="#009090"><font size=4px>〔唐昭宗天復三年誅宦官，以士人為內諸司使，時所存者九使而已。至梁有客省使，改小馬坊使為天驥使，飛龍使，莊宅使，儀鸞使，文思使，五坊使，如京使，尚食使，改御食使為司膳使，洛苑使，教坊使，東上閤門使，西上閤門使，內園栽接使，弓箭庫使，大內皇牆使，武備庫使，引進使，左荿庫使，閑廄使，宮苑使，翰林使，大和庫使，豐德庫使，乾文院使。後唐雖不用梁制，而復唐之舊，內諸司使其官亦多。〕</font></font><font size=4px>至是復用宦者，浸干政事。既而復置諸道監軍，節度使出征或留闕下，軍府之政皆監軍決之，陵忽主帥，怙勢爭權，由是藩鎮皆憤怒。</font><font size=4px color="#009090"><font size=4px>〔為後諸藩鎮乘變殺監軍張本。〕</font></font><font size=4px>

 　　5契丹出塞。召李嗣源旋師，命泰寧節度使李紹欽、澤州刺史董璋戍瓦橋。

 　　6李繼曮見唐甲兵之盛，歸，語岐王，</font><font size=4px color="#009090"><font size=4px>〔語，牛倨翻。〕</font></font><font size=4px>岐王益懼，癸丑，表請正藩臣之禮；優詔不許。

 　　7孔謙惡張憲之來，</font><font size=4px color="#009090"><font size=4px>〔時自魏召張害復為租庸使，憲方正，故謙惡其來。惡，烏路翻。〕</font></font><font size=4px>言於豆盧革曰：「錢穀細事，一健吏可辦耳。魏都根本之地，顧不重乎！興唐尹王正言操守有餘，智力不足，必不得已，使之居朝廷，眾人輔之，猶愈於專委方面也。」革為之言於崇韜，</font><font size=4px color="#009090"><font size=4px>〔為，于偽翻。〕</font></font><font size=4px>崇韜乃奏留張憲於東京。甲寅，以正言為租庸使。正言昏懦，謙利其易制故也。</font><font size=4px color="#009090"><font size=4px>〔易，以鼓翻。〕</font></font><font size=4px>

 　　9戊午，敕鹽鐵、度支、戶部三司並隸租庸使。</font><font size=4px color="#009090"><font size=4px>〔租庸使之權愈重矣。〕</font></font><font size=4px>

 　　10上遣皇弟存渥、皇子繼岌迎太后、太妃於陽，太妃曰：「陵廟在此，若相與俱行，歲時何人奉祀！」遂留不來。</font><font size=4px color="#009090"><font size=4px>〔帝即位，尊曾祖執宜廟號懿祖，陵曰永興；國昌廟號獻祖，陵曰長寧；克用廟號太祖，陵曰建極。三陵皆在代州鴈門縣，親廟在晉陽。太妃之不來，夫豈專陵廟之為，其心固有所見也，且其辭義甚正。為太后、太妃俱以憂邑成疾張本。〕</font></font><font size=4px>太后至，庚申，上出迎於河陽；辛酉，從太后入洛陽。

 　　11二月，己巳朔，上祀南郊，大赦。孔謙欲聚斂以求媚，</font><font size=4px color="#009090"><font size=4px>〔斂，力贍翻。〕</font></font><font size=4px>凡赦文所蠲者，謙復徵之。</font><font size=4px color="#009090"><font size=4px>〔蠲，圭淵翻，除也。復，扶又翻。〕</font></font><font size=4px>自是每有詔令，人皆不信，百姓愁怨。

 　　郭崇韜初至汴、洛，頗受藩鎮饋遺，</font><font size=4px color="#009090"><font size=4px>〔遺，唯季翻。〕</font></font><font size=4px>所親或諫之，崇韜曰：「吾位兼將相，</font><font size=4px color="#009090"><font size=4px>〔郭崇韜為樞密使，加侍中，領成德節。樞密使，天下事無所不關。侍中三省長官，又領節鎮，故言位兼將相。〕</font></font><font size=4px>祿賜巨萬，豈藉外材！</font><span class="h"><font size=4px>【章：十二行本「材」作「財」；乙十一行本同；孔本同；態校同。】</font></font><font size=4px>但以偽梁之季，賄賂成風，今河南藩鎮皆梁之舊臣，主上之仇讎也，若拒，其意能無懼乎！吾特為國家荿之私室耳。」</font><font size=4px color="#009090"><font size=4px>〔為，于偽翻。郭崇韜受饋遺，未足以安藩鎮疑懼之心，乃所以成其主好貨之惡。〕</font></font><font size=4px>及將祀南郊，崇韜首獻勞軍錢十萬緡。先是，宦官勸帝分天下財賦為內外府，</font><font size=4px color="#009090"><font size=4px>〔勞，力到翻。先，悉薦翻。〕</font></font><font size=4px>州縣上供者入外府，充經費，</font><font size=4px color="#009090"><font size=4px>〔供，居用翻。〕</font></font><font size=4px>方鎮貢獻者入內府，充宴遊及給賜左右。於是外府常虛竭無餘而內府山積。及有司辦郊祀，乏勞軍錢，崇韜言於上曰：「已傾家所有以助大禮，願陛下亦出內府之財以助有司。」上默然久之，曰：「吾陽自有儲積，</font><font size=4px color="#009090"><font size=4px>〔積，子賜翻，又如字。〕</font></font><font size=4px>可令租庸輦取以相助。」於是取李繼韜私第金帛數十萬以益之，</font><font size=4px color="#009090"><font size=4px>〔李繼韜父嗣昭從晉王克用起於晉陽，故私第在焉。繼韜以反誅，其家貲沒官。〕</font></font><font size=4px>軍士皆不滿望，始怨恨，有離心矣。</font><font size=4px color="#009090"><font size=4px>〔為後諸軍離叛張本。〕</font></font><font size=4px>

 　　12河中節度使李繼麟請榷安邑、解縣鹽，每季輸省課。</font><font size=4px color="#009090"><font size=4px>〔每三月一輸鹽課於省也。榷，古岳翻。解，戶買翻。〕</font></font><font size=4px>己卯，以繼麟充制置兩池榷鹽使。

 　　13辛巳，進岐王爵為秦王，</font><font size=4px color="#009090"><font size=4px>〔考異曰：茂貞改封秦王，薛史無的確年月。實錄，同光元年十一月壬寅，己稱「秦王茂貞遣使賀收復」，自後皆稱秦王。至二年辛巳制，「秦王李茂貞可封秦王」，豈有秦王封秦王之理！必是至是時始自岐王封秦王也。通鑑考異正本在二年正月岐王上表稱臣之下，今移置於此。〕</font></font><font size=4px>仍不名、不拜。

 　　14郭崇韜知李紹宏怏怏，乃置內句使，掌句三司財賦，以紹宏為之，冀弭其意，而始宏終不悅，</font><font size=4px color="#009090"><font size=4px>〔李絕宏恨郭崇韜，見上卷元年。句，音鉤。〕</font></font><font size=4px>徒使州縣增移報之煩。</font><font size=4px color="#009090"><font size=4px>〔按薛史云：同光元年十一月，以李紹宏兼內句，凡天下錢穀簿書悉委裁遣，自是州縣供帳煩費，議者非之。與此有歲月之差。〕</font></font><font size=4px>

 　　崇韜位兼將相，復領節旄，以天下為己任，權侔人主，旦夕車馬填門。性剛急，遇事輒發，嬖倖僥求，多所摧抑，</font><font size=4px color="#009090"><font size=4px>〔嬖，卑義翻，又必計翻。僥，堅堯翻。〕</font></font><font size=4px>宦官疾之，朝夕短之於上；崇韜扼腕，欲制之不能。</font><font size=4px color="#009090"><font size=4px>〔腕，烏貫翻。〕</font></font><font size=4px>豆盧革、韋說嘗問之曰： 「汾陽王本太原人徙華陰，</font><font size=4px color="#009090"><font size=4px>〔說，讀曰悅。華，戶化翻。〕</font></font><font size=4px>公世家鴈門，豈其枝派邪﹖」崇韜因曰：「遭亂亡，失譜諜，嘗聞先人言，上距汾陽四世耳。」</font><font size=4px color="#009090"><font size=4px>〔譜，博 古翻，籍錄也。諜，徒協翻。漢郊祀歌：披圖按諜。蘇林註曰：諜，譜第也。汾陽王，謂郭子儀也。〕</font></font><font size=4px>革曰：「然則固從祖也。」</font><font size=4px color="#009090"><font size=4px>〔從，才用翻。〕</font></font><font size=4px>崇韜由是以膏梁 自處，多甄別流品，</font><font size=4px color="#009090"><font size=4px>〔處，昌呂翻。別，彼列翻。〕</font></font><font size=4px>引拔浮華，鄙棄勳舊。有求官者，崇韜曰：「深知公功能，然門地寒素，不敢相用，恐為名流所嗤。」</font><font size=4px color="#009090"><font size=4px>〔嗤，丑之翻，笑也。〕</font></font><font size=4px>由是嬖倖疾之於內，勳舊怨之於外。崇韜屢請以樞密使讓李絕宏，上不許；又請分樞密院事歸內諸司以輕其權，而宦官謗之不已。崇韜鬱鬱不得志，與所親謀赴本鎮以避之，其人曰：「不可。蛟龍失水，螻蟻足以制之。」

 　　先是，上欲以劉夫人為皇后，</font><font size=4px color="#009090"><font size=4px>〔先，悉薦翻。〕</font></font><font size=4px>而有正妃韓夫人在，</font><font size=4px color="#009090"><font size=4px>〔歐史曰：莊宗正室曰衛國夫人韓氏，其次曰燕國夫人伊氏，次魏國夫人劉氏。〕</font></font><font size=4px>太后素惡劉夫人，</font><font size=4px color="#009090"><font size=4px>〔按歐史，劉氏為袁建豐所得，內之太后宮，教以吹笙歌舞，莊宗悅之，太后以賜莊宗。然而惡之者，以其所出微而勡悍也。〕</font></font><font size=4px>崇韜亦屢諫，上以是不果，於是所親說崇韜曰：</font><font size=4px color="#009090"><font size=4px>〔說，式芮翻。〕</font></font><font size=4px>「公若請立劉夫人為皇后，上必喜。內有皇后之助，則伶宦輩不能為患矣。」崇韜從之，與宰相帥百官共奏劉夫人宜正位中宮。癸，未立魏國夫人劉氏為皇后。</font><font size=4px color="#009090"><font size=4px>〔郭崇韜以是求自全，乃所以自禍也。為殺郭從韜張本。帥，讀曰率；下同。〕</font></font><font size=4px>皇后生於寒微，既貴，專務蓄財，其在魏州，薪蘇果茹皆販鬻之。</font><font size=4px color="#009090"><font size=4px>〔採木為薪，採草為蘇。果，覈也。茹，菜也。〕</font></font><font size=4px>及為后，四方貢獻皆分為二，一上天子，一上中宮。</font><font size=4px color="#009090"><font size=4px>〔上，時掌翻。〕</font></font><font size=4px>以是寶貸山積，惟用寫佛，經施尼師而已。</font><font size=4px color="#009090"><font size=4px>〔施，式鼓翻。〕</font></font><font size=4px>

 　　是時皇太后誥，皇后教，與制敕交行於藩鎮，奉之如一。</font><font size=4px color="#009090"><font size=4px>〔婦言與王言並行，自古亂政未有如同光之甚者也。〕</font></font><font size=4px>

 　　15詔蔡州刺史朱勍浚索水，通漕運。</font><font size=4px color="#009090"><font size=4px>〔水經註：車關水出于嵩渚之山，發于層阜之上，一源兩枝，分流瀉注，世謂之石泉水，東流為索水，西注為車關水。索水在成皋北。勍，渠京翻。索，山客翻。〕</font></font><font size=4px>

 　　16三月，己亥朔，蜀主宴近臣於怡神亭，酒酣，君臣及宮人皆脫冠露髻，喧譁自恣。知制誥京兆李龜禎諫曰：「君臣沈湎，不憂國政，</font><font size=4px color="#009090"><font size=4px>〔沈，持林翻。〕</font></font><font size=4px>臣恐啟北敵之謀。」</font><font size=4px color="#009090"><font size=4px>〔北敵，謂唐也。〕</font></font><font size=4px>不聽。

 　　17乙巳，鎮州言契丹將犯塞，</font><font size=4px color="#009090"><font size=4px>〔此據諜報而上言也。〕</font></font><font size=4px>詔橫海節度使李紹斌、北京左廂馬軍指揮使李從珂帥騎兵分道備之；天平節度仗李嗣源屯邢州。紹斌本姓趙，名行實，幽州人也。</font><font size=4px color="#009090"><font size=4px>〔斌，悲巾翻。〕</font></font><font size=4px>

 　　18丙午，加高季興兼尚書令，進封南平王。

 　　19李存審自以身為諸將之首，</font><font size=4px color="#009090"><font size=4px>〔李存審時為蕃漢馬步軍都總管。〕</font></font><font size=4px>不得預克汴之功，感憤，疾益甚，</font><font size=4px color="#009090"><font size=4px>〔李存審自滄徙幽，時已寢疾。〕</font></font><font size=4px>屢表求入覲，郭崇韜抑而不許。存審疾亟，表乞生覩龍顏，乃許之。初，帝嘗與右武衛上將軍李存賢手搏，存賢不盡其技，</font><font size=4px color="#009090"><font size=4px>〔存賢本許州王賢，少為軍卒，善角觝。晉王克用得之，賜以姓名，養為子。技，渠綺翻。〕</font></font><font size=4px>帝曰：「汝能勝我，當授藩鎮。」存賢乃奉詔，僅仆帝而止。及許存審入覲，帝以存賢為盧龍行軍司馬，旬日除節度使，曰：「手搏之約，吾不食言矣。」</font><font size=4px color="#009090"><font size=4px>〔以手搏而得大藩，是節鎮可以戲取矣。〕</font></font><font size=4px>

 　　20庚戌，幽州奏契丹寇新城。</font><font size=4px color="#009090"><font size=4px>〔新城縣屬涿州，唐大和六年以故督亢地置。匈奴須知：新城縣北至涿州六十里。〕</font></font><font size=4px>

 　　21勳臣畏伶官</font><span class="h"><font size=4px>【宦】</font></font><font size=4px>之讒，皆不自安。蕃漢內外馬步副總管李嗣源求解兵柄；帝不許。

 　　22自唐末喪亂，</font><font size=4px color="#009090"><font size=4px>〔喪，息浪翻。〕</font></font><font size=4px>搢紳之家 或以告赤鬻於族姻，</font><font size=4px color="#009090"><font size=4px>〔「赤」，當作「敕」。鬻於族姻則既非矣，安知後世有鬻於非其族類者乎！〕</font></font><font size=4px>遂亂昭穆，</font><font size=4px color="#009090"><font size=4px>〔昭，上招翻。〕</font></font><font size=4px>至有舅、叔拜甥、姪者，</font><font size=4px color="#009090"><font size=4px>〔言舅拜 其甥，叔拜其姪也。〕</font></font><font size=4px>選人偽濫者眾。郭崇韜欲革其弊，請令銓司精加考覈。</font><font size=4px color="#009090"><font size=4px>〔銓司，吏部也。選，須絹翻。覈，下革翻。〕</font></font><font size=4px>時南郊行事官千二百人，</font><font size=4px color="#009090"><font size=4px>〔凡郊祀，預 執事者皆謂之行事官。〕</font></font><font size=4px>注官者纔數十人，塗毀告身者十之九。選人或號哭道路，</font><font size=4px color="#009090"><font size=4px>〔號，戶刀翻。〕</font></font><font size=4px>或餒死逆旅。

 　　23唐室諸陵先為溫韜所發，</font><font size=4px color="#009090"><font size=4px>〔帝不能正溫韜之罪，見上卷上年。〕</font></font><font size=4px>庚申，以工部郎中李途為長安按視諸陵使。

 　　24皇子继岌代张全义判六军诸卫事。

 　　25夏，四月，己巳朔，群臣上尊號曰昭文睿武至德光孝皇帝。</font><font size=4px color="#009090"><font size=4px>〔唐諸帝尊號皆有「孝」字，蓋因漢制，今此又因唐制也。〕</font></font><font size=4px>

 　　26帝遣客省使李嚴使于蜀，嚴盛稱帝威德，有混一天下之志。且言朱氏篡竊，諸侯曾無勤王之舉。王宗儔以其語侵蜀，請斬之，蜀主不從。宣徽北院使宋光葆上言：「晉王有憑陵我國家之志宜選將練兵，屯戍邊鄙，積糗糧，治戰艦以待之。」</font><font size=4px color="#009090"><font size=4px>〔上，時掌翻。糗，去久翻。治，直之翻。艦，戶黯翻。言治戰艦，欲以防峽江。〕</font></font><font size=4px>蜀主乃以光葆為梓州觀察使，充武德節度留後。</font><font size=4px color="#009090"><font size=4px>〔蜀置武德軍於梓州。〕</font></font><font size=4px>

 　　27乙亥，加楚王殷兼尚書令。

 　　28庚辰，賜前保義留後霍彥威姓名李紹真。</font><font size=4px color="#009090"><font size=4px>〔唐既滅梁，改陝州鎮國軍為保義軍。〕</font></font><font size=4px>

 　　29秦忠敬王李茂貞卒，遺奏以其子繼曮權知鳳翔軍府事。

 　　30初，安義牙將楊立有寵於李繼韜，</font><font size=4px color="#009090"><font size=4px>〔李繼韜之求世襲也，改昭義軍為安義軍。〕</font></font><font size=4px>繼韜誅，</font><font size=4px color="#009090"><font size=4px>〔見上卷上年。〕</font></font><font size=4px>當邑邑思亂。會發安義兵三千戍涿州，立謂其眾曰：「前此潞兵未嘗戍邊，</font><font size=4px color="#009090"><font size=4px>〔晉與梁兵爭，滒兵未嘗北戍，蓋以備梁耳。〕</font></font><font size=4px>今朝廷驅我輩投之絕塞，蓋不欲置之潞州耳。與其暴骨沙場，不若據城自守，</font><font size=4px color="#009090"><font size=4px>〔涿州在幽州之南，未為絕塞也。唐人謂沙漠之地為沙場，豈涿州之地乎！楊立以此言激怒潞兵耳。〕</font></font><font size=4px>事成富貴，不成為群盜耳。」因聚譟攻子城東門，焚掠市肆；節度副使李繼珂、監軍張弘祚棄城走，立自稱留後，遣將士表求旌節。詔以天平節度使李嗣源為招討使，武寧節度使李紹榮為部署，</font><font size=4px color="#009090"><font size=4px>〔部署之官始見于通鑑，本在招討使之下；其後有都部署，遂為栽任主帥之任。〕</font></font><font size=4px>前都指揮使張廷蘊為馬步都指揮使以討之。

 　　31孔謙貸民錢，使以賤估償絲，</font><font size=4px color="#009090"><font size=4px>〔估，呰古，價也。以錢貸民，而以賤價徵絲，償所貸錢。〕</font></font><font size=4px>屢檄州縣督之。翰林學士承旨、權知汴州盧質上言：「梁趙巖為租庸使，舉貸誅斂，結怨于人。</font><font size=4px color="#009090"><font size=4px>〔斂，力贍翻。〕</font></font><font size=4px>陛下革故鼎新，為人除害，</font><font size=4px color="#009090"><font size=4px>〔易雜卦曰：革，去故也。鼎，取新也。為，于偽翻。〕</font></font><font size=4px>而有司未改其所為， 是趙巖復生也。</font><font size=4px color="#009090"><font size=4px>〔復，扶又翻。〕</font></font><font size=4px>今春霜害稼，</font><span class="h"><font size=4px>【章：十二行本「稼」作「桑」；乙十一行本同；張校同，云無註本亦誤「稼」。】</font></font><font size=4px>繭絲甚薄，但輸正稅，猶懼 流移，況益以稱貸，</font><font size=4px color="#009090"><font size=4px>〔稱，舉也。貸，借也。〕</font></font><font size=4px>人何以堪！臣惟事天子，不事租庸，敕旨未頒，省牒頻下，</font><font size=4px color="#009090"><font size=4px>〔省牒，謂租庸使所下文書。下，戶嫁翻。〕</font></font><font size=4px>願早降明 命！」帝不報。

 　　32漢主引兵侵閩，屯於汀、漳境上；</font><font size=4px color="#009090"><font size=4px>〔閩之汀、漳二州，皆與漢之潮州接境。〕</font></font><font size=4px>閩人擊之，漢主敗走。

 　　33初，胡柳之役，</font><font size=4px color="#009090"><font size=4px>〔見二百七十卷梁均王貞明四年。〕</font></font><font size=4px>伶人周匝為梁所得，帝每思之；</font><font size=4px color="#009090"><font size=4px>〔帝思周匝而不思周德威，此其所以亡也。〕</font></font><font size=4px>入汴之日，匝謁見於馬前，</font><font size=4px color="#009090"><font size=4px>〔入汴見上卷上年。見，賢遍翻。〕</font></font><font size=4px>帝甚喜。匝涕泣言曰：「臣之所以得生全者，皆梁教坊使陳俊、內園栽接使儲德源之力也，</font><font size=4px color="#009090"><font size=4px>〔梁內園栽接使，猶唐之內園使也。宋白曰：栽接使，貞元中已有之。職官分紀：五代有內園栽接使，國朝止名內園使。〕</font></font><font size=4px>願就陛下乞二州以報之。」帝許之。郭崇韜諫曰：「陛下所與共取天下者，皆英豪忠勇之士。今大功始就，封賞未及一人，而先以伶人為刺史，恐失天下心。」以是不行。踰年，伶人屢以為言，帝謂崇韜曰：「吾已許周匝矣，使吾慚見此三人。</font><font size=4px color="#009090"><font size=4px>〔三人，謂周匝、陳俊、儲德源也。周匝、李存賢之事，帝自以為踐言矣，可以為政乎！〕</font></font><font size=4px>公言雖正，當</font><span class="h"><font size=4px>【章：十二行本「當」上有「然」字；乙十一行本同。】</font></font><font size=4px>為我屈意行之。」</font><font size=4px color="#009090"><font size=4px>〔為，于偽翻。〕</font></font><font size=4px>五月，壬寅，以俊為景州刺史，德源為憲州刺史。</font><font size=4px color="#009090"><font size=4px>〔憲州本樓煩監牧，唐昭宗龍紀元年晉王克用表置憲州。〕</font></font><font size=4px>時親軍有從帝百戰未得刺史者，莫不憤歎。</font><font size=4px color="#009090"><font size=4px>〔宜其離叛也。〕</font></font><font size=4px>

 　　34乙巳，右諫議大夫薛昭文上疏，以為：「諸道僭竊者尚多，</font><font size=4px color="#009090"><font size=4px>〔當是時，諸道奉貢者有所不論，如蜀、如吳、如漢，皆唐之諸道也。〕</font></font><font size=4px>征伐之謀，未可遽息。又，士卒久從征伐，賞給未豐，貧乏者多，</font><font size=4px color="#009090"><font size=4px>〔此正時病也。〕</font></font><font size=4px>宜以四方貢獻及南郊羨餘，</font><font size=4px color="#009090"><font size=4px>〔羨，弋戰翻。〕</font></font><font size=4px>更加頒賚。又，河南諸軍皆梁之精銳，恐僭竊之國潛以厚利誘之，宜痂收撫。又，戶口流亡者，宜寬傜薄賦以安集之。又，土木不急之役，宜加裁省。又請擇隙地牧馬，勿使踐京畿民田。」皆不從。

 　　35戊申，蜀主遣李嚴還。</font><font size=4px color="#009090"><font size=4px>〔李嚴四月入蜀，至是而還。還，從宣翻，又如字。考異曰：實錄：「七月，戊午，蜀遣歐陽彬朝貢。十月，癸巳，遣客省使李嚴充蜀川回信使。三年，八月，戊辰，嚴自西川回。」蜀書：「四月，己巳朔，唐使李嚴來聘。五月，戊申，遣嚴歸本國。十一月，己未朔，遣彬為唐國通好使。」按錦里耆舊傳：「是歲遣歐陽彬通聘洛京，莊宗遣李嚴來脩好。」笏記云：「豈謂大蜀皇帝，特遣蘇、張之士，來追唐蜀之歡！吾皇迴感於蜀皇，復禮遠酬於厚禮。」然則嚴為回信使也。或者歐陽彬之前，蜀已有入洛之使乎﹖若如實錄年月，則李嚴以二年十月奉使，至三年八月方歸，何留之久乎！十國紀年蜀史又云：「九月，己亥，唐帝遣李彥稠來使。十一月，辛丑，遣彥稠東還。」又，八月以後遣王宗鍔等戍洋、利以備東師，似用宋光葆之言；十一月以後以唐國通好，召諸軍還，似因彥稠來而罷之。今並從蜀書年月。〕</font></font><font size=4px>初，帝因嚴入蜀，令以馬市宮中珍玩，而蜀法禁錦綺珍奇不得入中國，其粗惡者乃聽入中國，謂之「入草物」。</font><font size=4px color="#009090"><font size=4px>〔粗，讀曰麑。自盛唐以來，蜀貢賦歲至京師。此法乃王衍之法也。〕</font></font><font size=4px>嚴還，以聞，帝怒曰：「王衍寧免為入草之人乎！」嚴因言於帝曰：「衍童騃荒縱，不親政務，斥遠故老，昵比小人。</font><font size=4px color="#009090"><font size=4px>〔騃，語駭翻。遠，丁願翻。昵，尼質翻。比，毗至翻。〕</font></font><font size=4px>其用事之臣王宗弼、宋光嗣等，諂諛專恣，黷貨無厭，賢愚易位，刑賞紊亂，</font><font size=4px color="#009090"><font size=4px>〔厭，於鹽翻。紊，音問。〕</font></font><font size=4px>君臣上下專以奢淫相尚。以臣觀之，大兵一臨，瓦解土崩，可翹足而待也。」帝深以為然。</font><font size=4px color="#009090"><font size=4px>〔伐蜀張本。〕</font></font><font size=4px>

 　　36帝以潞州叛故，庚戌，詔天下州鎮無得脩城濬隍，悉毀防城之具。</font><font size=4px color="#009090"><font size=4px>〔毀防城之具，慮天下將卒有憑城而拒命者耳。然趙在禮攻魏而魏不能守，趙在禮據魏而攻不能拔，而帝由是亦死於亂兵，防患之道固不在此也。〕</font></font><font size=4px>

 　　37壬子，新宣武節度使兼中書令、蕃漢馬步總管李存審卒于幽州。</font><font size=4px color="#009090"><font size=4px>〔李存審受宣武之命而未離幽州也。〕</font></font><font size=4px>存審出於寒微，常戒諸子曰：「爾父少提一劍去鄉里，</font><font size=4px color="#009090"><font size=4px>〔少，詩照翻。存審，陳州宛丘人，從李罕之歸晉王。〕</font></font><font size=4px>四十年間，位極將相，</font><font size=4px color="#009090"><font size=4px>〔言以節度使同平章事也。〕</font></font><font size=4px>其間出萬死獲一生者非一，破骨出鏃者凡百餘。」因授以所出鏃，命荿之，曰：「爾曹生於膏梁，當知爾父起家如此也。」

 　　38幽州言契丹將入寇，甲寅，以橫海節度使李紹斌充東北面行營招討使，將大軍渡河而北。契丹屯幽州東南城門之外，虜騎充斥，饋運多為所掠。

 　　39壬戌，以李繼曮為鳳翔節度使。</font><font size=4px color="#009090"><font size=4px>〔嗣李茂貞帥岐。〕</font></font><font size=4px>

 　　40乙丑，以權知歸義留後曹義金為節度使。時瓜、沙與吐蕃雜居，義金遣使間道入貢，故命之。</font><font size=4px color="#009090"><font size=4px>〔唐懿宗咸通八年，張義潮入朝，以族子惟深守歸義。十三年，惟深卒，以義金權知留後。自咸通十三年至是五十四年，蓋曹義金亦已老矣。間，古莧翻。〕</font></font><font size=4px>

 　　41李嗣源大軍前鋒至潞州，日已暝；</font><font size=4px color="#009090"><font size=4px>〔暝，莫定翻，夕也。〕</font></font><font size=4px>泊軍方定，張廷蘊帥麾下壯士百餘輩踰塹坎城而上，</font><font size=4px color="#009090"><font size=4px>〔帥，讀曰率。上，時掌翻。〕</font></font><font size=4px>守者不能禦，即斬 關延諸軍入。比明，</font><font size=4px color="#009090"><font size=4px>〔比，必利翻，及也；下比起同。〕</font></font><font size=4px>嗣源及李絕榮至，城已下矣，嗣源等不悅。</font><font size=4px color="#009090"><font size=4px>〔以張廷蘊不待其至而先取城也。〕</font></font><font size=4px>丙寅，嗣源奏潞州平。六月，丙子，磔楊立及其黨於鎮國橋。</font><font size=4px color="#009090"><font size=4px>〔磔，陟格翻。〕</font></font><font size=4px>潞州城池高深，帝命夷之。</font><font size=4px color="#009090"><font size=4px>〔夷，平也。〕</font></font><font size=4px>

 　　42丙戌，以武寧節度使李紹榮為歸德節度使、同平章事，</font><font size=4px color="#009090"><font size=4px>〔梁都汴，移宣武軍於宋州；唐滅梁，復以汴州為宣武軍，以宋州為歸德軍。〕</font></font><font size=4px>留宿衛，寵遇甚厚。帝或時與太后、皇后同至其家。帝有幸姬，色美，嘗生子矣，劉后勡之。會紹榮喪妻，</font><font size=4px color="#009090"><font size=4px>〔喪，息浪翻。〕</font></font><font size=4px>一日，侍禁中，帝問紹榮：「汝復聚乎﹖</font><font size=4px color="#009090"><font size=4px>〔復，扶又翻。〕</font></font><font size=4px>為汝求婚。」</font><font size=4px color="#009090"><font size=4px>〔為，于偽翻；下為之同。〕</font></font><font size=4px>后因指幸姬曰：「大家憐紹榮，何不以此賜之！」帝難言不可，微許之。后趣紹榮拜謝，</font><font size=4px color="#009090"><font size=4px>〔趣，讀曰促。〕</font></font><font size=4px>比起，顧幸姬，已肩輿出宮矣。帝為之託疾不食者累日。</font><font size=4px color="#009090"><font size=4px>〔史言帝憚劉后之勡悍。〕</font></font><font size=4px>

 　　43壬辰，以天平節度使李嗣源為宣武節度使，代李存審為蕃漢內外馬步總管。</font><font size=4px color="#009090"><font size=4px>〔自副總管陞都總管。〕</font></font><font size=4px>

 　　44秋，七月，壬寅，蜀以禮部尚書許寂為中書侍郎、同平章事。

 　　45孔謙復短王正言於郭崇韜，</font><font size=4px color="#009090"><font size=4px>〔復，扶又翻。〕</font></font><font size=4px>又厚賂伶官，</font><span class="h"><font size=4px>【章：十二行本「官」作「宦」；乙十一行本同。】</font></font><font size=4px>求租庸使，終不獲，意怏怏，癸卯，表求解職；帝怒，以為避事，將置於法，景進救之，得免。

 　　46梁所決河連年為曹、濮患，</font><font size=4px color="#009090"><font size=4px>〔梁決河見二百七十卷均王貞明四年。濮，博木翻。〕</font></font><font size=4px>甲辰，命右監門上將軍婁繼英督汴、滑兵塞之。未幾，復壞。</font><font size=4px color="#009090"><font size=4px>〔塞，悉則翻。幾，居豈翻。〕</font></font><font size=4px>

 　　47庚申，置威塞軍於新州。

 　　48契丹恃其強監，遣使就帝求幽州以處盧文進。</font><font size=4px color="#009090"><font size=4px>〔處，昌呂翻。〕</font></font><font size=4px>時東北諸夷皆役屬契丹，惟勃海未服；契丹主謀入寇，恐勃海掎其後，</font><font size=4px color="#009090"><font size=4px>〔勃海時為海東盛國，置五京、十五府、六十二州，盡有高麗、肅慎之地。掎，居蟻翻。〕</font></font><font size=4px>乃先舉兵擊勃海之遼東，遣其將禿餒及盧文進據營、平等州以擾燕地。</font><font size=4px color="#009090"><font size=4px>〔燕，於賢翻。〕</font></font><font size=4px>

 　　49八月，戊辰，蜀主以右定遠軍使王宗鍔為招討馬步使，帥二十一軍屯洋州；</font><font size=4px color="#009090"><font size=4px>〔帥，讀曰率。〕</font></font><font size=4px>乙亥，以長直馬軍使林思鍔為昭武節度使，戍利州以備唐。

 　　50租庸使王正言病風，恍惚不能治事，</font><font size=4px color="#009090"><font size=4px>〔恍，許昉翻。惚，音忽。治，直之翻。〕</font></font><font size=4px>景進屢以為言。癸酉，以副使、衛尉卿孔謙為租庸使，右威衛大將軍孔循為副使。循即趙殷衡也，梁亡，復其姓名。</font><font size=4px color="#009090"><font size=4px>〔歐史曰：孔循不知其家世何人也，少孤，流落於汴州，富人李讓闌得之，養以為子。梁太祖以李讓為養子，循乃冒姓朱氏，給事太祖帳中。太祖諸兒乳母有愛之者，養循為子；乳母８之夫姓趙，又冒姓趙，名殷衡。梁亡，事唐，始改孔名循。按唐天祐二年趙殷衡已權判宣徽院事，見二百六十五卷。〕</font></font><font size=4px>謙自是得行其志，重斂急徵以充帝欲，民不聊生。癸未，賜謙號豐財贍國功臣。</font><font size=4px color="#009090"><font size=4px>〔記曰：與其有聚斂之臣，寧有盜臣。而以是為功臣之號以寵孔謙，唐之君臣不知非也。民困軍怨，其能久乎！為明宗誅謙張本。〕</font></font><font size=4px>

 　　51帝復遣使者李彥稠入蜀，九月，己亥，至成都。</font><font size=4px color="#009090"><font size=4px>〔復，扶又翻；下復蹂同。〕</font></font><font size=4px>

 　　52癸卯，帝獵于近郊。時帝屢出遊獵，從騎傷民禾稼，洛陽令何澤伏於叢薄，</font><font size=4px color="#009090"><font size=4px>〔草聚生曰叢；草木交錯曰薄。〕</font></font><font size=4px>俟帝至，遮馬諫曰：「陛下賦斂既急，今稼穡將成，復蹂踐之，</font><font size=4px color="#009090"><font size=4px>〔蹂，人九翻，又如又翻。踐，慈演翻。〕</font></font><font size=4px>使吏何以為理，民何以為生！臣願先賜死。」帝慰而遣之。</font><font size=4px color="#009090"><font size=4px>〔諫獵一也，中牟令幾不免於死，洛陽令乃蒙勞遣者，意必有伶官為之容也。夷考何澤終身之行，實非亮直之士。〕</font></font><font size=4px>澤，廣州人也。</font><font size=4px color="#009090"><font size=4px>〔薛史：何澤，廣州人，梁貞明中清海節度使劉陟薦其才，以進士擢第。〕</font></font><font size=4px>

 　　53契丹攻渤海，無功而還。</font><font size=4px color="#009090"><font size=4px>〔還，從宣翻，又如字。〕</font></font><font size=4px>

 　　54蜀前山南節度使兼中書令王宗儔以主失德，與王宗弼謀廢立，宗弼猶豫未決。庚戌，宗儔憂憤而卒。宗弼謂樞密使宋光嗣、景潤澄等曰：「宗儔教我殺爾曹，今日無患矣。」光嗣輩俯伏泣謝。宗弼子承班聞之，謂人曰：「吾家難乎免矣。」

 　　55乙卯，蜀主以前鎮江軍節度使張武為峽路應援招討使。</font><font size=4px color="#009090"><font size=4px>〔蜀置鎮江軍於夔州。〕</font></font><font size=4px>

 　　56丁巳，幽州言契丹入寇。

 　　57冬，十月，辛未，天平節度使李存霸、平盧節度使符習言：「屬州多稱直奉租庸使帖指揮公事，使司殊不知，有紊規程。」</font><font size=4px color="#009090"><font size=4px>〔使司，謂節度使司也。紊，音問。〕</font></font><font size=4px>租庸使奏，近例皆直下。</font><font size=4px color="#009090"><font size=4px>〔時租庸使帖下諸州調發，不關節度觀察使，謂之直下。下，戶嫁翻。〕</font></font><font size=4px>敕：「朝廷故事，制敕不下支郡，</font><font size=4px color="#009090"><font size=4px>〔節鎮為會府，巡屬諸州為支郡。〕</font></font><font size=4px>牧守不專奏陳。今兩道所奏，乃本朝舊規；租庸所陳，是偽廷近事。</font><font size=4px color="#009090"><font size=4px>〔時以梁為偽廷，黜之也。〕</font></font><font size=4px>自今支郡自非進奉，皆須本道騰奏，租庸徵催亦須牒觀察使。」</font><font size=4px color="#009090"><font size=4px>〔唐制：節度使掌兵事，觀察使掌民事，故敕租庸徵催止牒觀察使司。〕</font></font><font size=4px>雖有此敕，竟不行。</font><font size=4px color="#009090"><font size=4px>〔史言徵斂嚴急，但期趣辦，竟不奉敕而行。〕</font></font><font size=4px>

 　　58易定言契丹入寇。

 　　59蜀宣徽北院使王承休請擇諸軍驍勇者萬二千人，置駕下左、右龍武步騎四十軍，兵械給賜皆優異於他軍，以承休為龍武軍馬步都指揮使，以裨將安重霸副之，舊將無不憤恥。重霸，雲州人，以狡佞賄事承休，故承休悅之。</font><font size=4px color="#009090"><font size=4px>〔為安重霸背王承休而降唐張本。〕</font></font><font size=4px>

 　　60吳越王鏐復脩本朝職貢，</font><font size=4px color="#009090"><font size=4px>〔錢鏐本唐臣，唐亡事梁，梁亡復事唐，故云復脩本朝職貢。〕</font></font><font size=4px>壬午，帝因梁官爵而命之。鏐厚貢獻，并賂權要，求金印、玉冊、賜詔不名、稱國王。有司言：「故事惟天子用玉冊，王公皆用竹冊；</font><font size=4px color="#009090"><font size=4px>〔竹冊，編竹為之，以存古意。〕</font></font><font size=4px>又非四夷，無封國王者。」帝皆曲從鏐意。

 　　61吳王如白沙觀樓船，更命白沙曰迎鑾鎮。</font><font size=4px color="#009090"><font size=4px>〔路振九國志曰：楊漙巡白沙，太學博士王穀上書請改白沙為迎鑾，其略曰：「日月所經，星辰盡為黃道；鑾輿所止，井邑皆為赤縣。」〕</font></font><font size=4px>徐溫自金陵來朝。</font><font size=4px color="#009090"><font size=4px>〔白沙，楊子縣地。五季之末改楊子為永貞縣，宋朝乾德二年以揚州永貞縣迎鑾鎮為建安軍，大中祥符六年升為真州，而永貞縣先是復改為楊子。其地東至揚州六十里，南臨大江，渡江而南至金陵亦六十里。更，工衡翻。〕</font></font><font size=4px>先是，溫以親吏翟虔為閤門、宮城、武備等使，使察王起居，</font><font size=4px color="#009090"><font size=4px>〔先，悉薦翻。〕</font></font><font size=4px>虔防制王甚急。</font><font size=4px color="#009090"><font size=4px>〔使鍾泰章殺張顥、閉牙城門討朱墐，皆翟虔也，故徐溫親任之。翟，直格翻。〕</font></font><font size=4px>至是，王對溫名雨為水，溫請其故。王曰：「翟虔父名，吾諱之熟矣。」因謂溫曰：「公之忠誠，我所知也，然翟虔無禮，宮中及宗至所須多不獲。」</font><font size=4px color="#009090"><font size=4px>〔須者，意所欲也，求也。〕</font></font><font size=4px>溫頓首謝罪，請斬之，王曰：「斬則太過，遠徙可也。」乃徙撫州。

 　　62十一月，蜀主遣其翰林學士歐陽彬來聘。</font><font size=4px color="#009090"><font size=4px>〔考異曰：實錄：「七月，戊午，蜀主遣戶部侍郎歐陽彬來使，致書用敵國禮。」蜀書後主紀：「十一月，乙未，命翰林學士、兵部侍郎歐陽彬為唐國通好使。」今從之。〕</font></font><font size=4px>彬，衡山人也。又遣李彥稠東還。</font><font size=4px color="#009090"><font size=4px>〔李彥稠至蜀見上九月。還，從宣翻，又如字。〕</font></font><font size=4px>

 　　63癸卯，帝帥親軍獵于伊闕，</font><font size=4px color="#009090"><font size=4px>〔伊闕縣在洛陽南二百餘里，有伊闕山，大禹所鑿也。宋朝省伊闕縣為鎮，入伊陽縣。帥，讀曰率。〕</font></font><font size=4px>命從官拜梁太祖墓。</font><font size=4px color="#009090"><font size=4px>〔梁祖，帝之仇讎，前欲發墓斲棺，今使從官拜拜之，何前後之相違也！從，才用翻。〕</font></font><font size=4px>涉歷山險，連日不止，或夜合圍；士卒墜崖谷死及折傷者甚眾。</font><font size=4px color="#009090"><font size=4px>〔史言帝荒於從禽而不恤士卒。折，而設翻。〕</font></font><font size=4px>丙午，還宮。

 　　64蜀以唐脩好，罷威武城戍，召關宏業等二十四軍還成都。戊申，又罷武定、武興招討劉潛等三十七軍。

 　　65丁巳，賜護國節度使李繼麟鐵券，以其子令德、令錫皆為節度使，諸子勝衣者即拜官，</font><font size=4px color="#009090"><font size=4px>〔勝，音升。〕</font></font><font size=4px>寵冠列藩。</font><font size=4px color="#009090"><font size=4px>〔朱友謙之寵，乃所以速禍也。是其反覆多矣，能無及乎！冠，工喚翻。〕</font></font><font size=4px>

 　　66庚申，蔚州言契丹入寇。

 　　67辛酉，蜀主罷天雄軍招討，命王承騫等二十九軍還成都。

 　　69蜀主罷金州屯戍，命王承勳等七軍還成都。</font><font size=4px color="#009090"><font size=4px>〔蜀主恃與唐和而徹邊備，是馴狎虎豹而不嚴設圈檻也。〕</font></font><font size=4px>

 　　70己巳，命宣武節度使李嗣源將宿衛兵三萬七千人赴汴州，遂如幽州禦契丹。</font><font size=4px color="#009090"><font size=4px>〔命李嗣源將兵赴鎮，因而北出備邊。〕</font></font><font size=4px>

 　　68十二月，乙丑朔，蜀主以右僕射張格兼中書侍郎、同平章事。初，格之得罪，</font><font size=4px color="#009090"><font size=4px>〔事見二百七十卷梁均王貞明四年。〕</font></font><font size=4px>中書吏王魯柔乘危窘之；</font><font size=4px color="#009090"><font size=4px>〔窘，渠隕翻。〕</font></font><font size=4px>及再為相用事，杖殺之。許寂謂人曰：「張公才高而識淺，刃一魯柔，他人誰敢自保！此取禍之端也。」</font><font size=4px color="#009090"><font size=4px>〔張格則失矣，許寂同在相位，不知蜀有垂亡之勢，但知張格有取禍之端，蜀亡，為相者得免禍乎！〕</font></font><font size=4px>

 　　71庚午，帝及皇后如張全義第，全義大陳貢獻；酒酣，皇后奏稱：「妾幼失父母，見老者輒思之，請父事全義。」帝許之。全義惶恐固辭，再三強之，竟受皇后拜，復貢獻謝恩。</font><font size=4px color="#009090"><font size=4px>〔劉后利張全義之財，此如倡婢屈膝於人，志在求貨耳，惡可以母天下乎！強，其兩翻。復，扶又翻。〕</font></font><font size=4px>明日，后命翰林學士趙鳳草書謝全義，鳳密奏：「自古無天下之母拜人臣為父者。」帝嘉其直，然卒行之。</font><font size=4px color="#009090"><font size=4px>〔卒，子恤翻。〕</font></font><font size=4px>自是后與全義日遣使往來問遺不絕。</font><font size=4px color="#009090"><font size=4px>〔遺，唯季翻。〕</font></font><font size=4px>

 　　72初，唐僖、昭之世，宦官雖盛，未嘗有建節者。蜀安重霸勸王承休求秦州節度使，承休言於蜀主曰：「秦州多美婦人，請為陛下采擇以獻。」</font><font size=4px color="#009090"><font size=4px>〔為，于偽翻。〕</font></font><font size=4px>蜀主許之，庚午，以承休為天雄節度使，封魯國公；</font><font size=4px color="#009090"><font size=4px>〔史言蜀政之亂有唐末之所無者。〕</font></font><font size=4px>以龍武軍為承休牙兵。</font><font size=4px color="#009090"><font size=4px>〔是年十月，蜀方置龍武軍。〕</font></font><font size=4px>

 　　73乙亥，蜀主以前武德節度使兼中書令徐延瓊為京城內外馬步都指揮使。</font><font size=4px color="#009090"><font size=4px>〔蜀以成都城為京城。〕</font></font><font size=4px>延瓊以外戚代王宗弼居舊將之右，眾皆不平。</font><font size=4px color="#009090"><font size=4px>〔蜀主之母、之妃，皆徐氏也。蜀主建遺命不以徐氏兄弟典兵，雖王衍昏縱，而蜀之臣亦無以建遺命為衍言者。王宗弼亦何足任！眾之所以不平徐延瓊者，但以非次耳。〕</font></font><font size=4px>

 　　74壬午，北京言契丹寇嵐州。</font><font size=4px color="#009090"><font size=4px>〔同光之初，以鎮州為北都，太原為西京；尋廢北都復為鎮州，以太原為北京。嵐，盧含翻。〕</font></font><font size=4px>

 　　75辛卯，蜀主改明年元曰咸康。

 　　76盧龍節度使李存賢卒。

 　　77是歲，蜀主徙普王宗仁為衛王，雅王宗輅為豳王，褒王宗紀為趙王，榮王宗智為韓王，興王宗澤為宋王，彭王宗鼎為魯王，忠王宗平為薛王，資王宗特為莒王；宗輅、宗智、宗平皆罷軍役。</font><span class="h"><font size=4px>【章：十二行本「役」作「使」；乙十一行本同。】</font></font><font size=4px></font><font size=4px color="#009090"><font size=4px>〔蜀以諸王為軍使，見二百七十卷梁均王貞明四年。〕</font></font><font size=4px>

 　　三年（乙酉、九二五）

 　　1春，正月，甲午朔，蜀大赦。

 　　2丙申，敕有司改葬昭宗及少帝，</font><font size=4px color="#009090"><font size=4px>〔以其遭朱溫之弒，葬故多闕也。少，詩照翻。〕</font></font><font size=4px>竟以用度不足而止。</font><font size=4px color="#009090"><font size=4px>〔後唐自以為承唐後，終不能改葬昭宗、少帝；後漢自以為纂漢緒，而長陵、原陵終乾祐之世不沾一奠。史書之以見畿。〕</font></font><font size=4px>

 　　3契丹寇幽州。

 　　4庚子，帝發洛陽；庚戌，至興唐。</font><font size=4px color="#009090"><font size=4px>〔時以魏州為興唐府。〕</font></font><font size=4px>

 　　5詔平盧節度使符習治酸棗遙隄以禦決河。</font><font size=4px color="#009090"><font size=4px>〔遙褆者，遠於平地為之以捍水。治，直之翻。〕</font></font><font size=4px>

 　　6初，李嗣源北征，</font><font size=4px color="#009090"><font size=4px>〔謂去年北禦契丹時也。〕</font></font><font size=4px>過興唐，東京庫有供御細鎧，嗣源牒副留守張憲取五百領，憲以軍興，不暇奏而給之；帝怒曰：「憲不奉詔，擅以吾鎧給嗣源，何意也！」罰憲俸一月，令自往軍中取之。</font><font size=4px color="#009090"><font size=4px>〔往嗣源軍中取細鎧。〕</font></font><font size=4px>

 　　帝以義武節度使王都將入朝，欲闢毬場，憲曰：「比以行宮闕廷為毬場，前年陛下即立於此，其壇不可毀，</font><font size=4px color="#009090"><font size=4px>〔比，毗至翻。同光元年帝築壇於魏州牙城之南，告天即位。〕</font></font><font size=4px>請闢毬場於宮西。」數日，未成，帝命毀即位壇。憲謂郭崇韜曰：「此壇，主上所以禮上帝，始受命之地也，若之何毀之！」崇韜從容言於帝，</font><font size=4px color="#009090"><font size=4px>〔從，千容翻。〕</font></font><font size=4px>帝立命兩虞候毀之。</font><font size=4px color="#009090"><font size=4px>〔兩虞候，馬軍虞候及步軍虞候，一曰：左、右兩虞候。〕</font></font><font size=4px>憲私於崇韜曰：「忘天背本，不祥莫大焉。」</font><font size=4px color="#009090"><font size=4px>〔背，蒲妹翻。張憲、郭崇韜相與私議而不敢廷爭，以帝之騺悍而不可回也。〕</font></font><font size=4px>

 　　7二月，甲戌，以橫海節度使李紹斌為盧龍節度使。</font><font size=4px color="#009090"><font size=4px>〔李紹斌至明宗時復姓趙，賜名德鈞。德鈞守幽州不為無功；其後乘危以邀君，外與契丹為市，不但父子為虜，幽州亦為虜有矣。〕</font></font><font size=4px>

 　　8丙子，李嗣源奏敗契丹於涿州。</font><font size=4px color="#009090"><font size=4px>〔敗，補邁翻。〕</font></font><font size=4px>

 　　9上以契丹為憂，與郭崇韜謀，以威名宿將零落殆盡，李紹斌位望素輕，欲徙李嗣源鎮真定，為紹斌聲援崇韜深以為便。時崇韜領真定，上欲徙崇韜鎮汴州，</font><font size=4px color="#009090"><font size=4px>〔欲使二人兩易節鎮。〕</font></font><font size=4px>崇韜辭曰：「臣內典樞機，外預大政，富貴極矣，何必更領藩方﹖且群臣或從陛下歲久。身經百戰，所得不過一州。臣無汗馬之勞，徒以侍從左右，</font><font size=4px color="#009090"><font size=4px>〔侍從，才用翻。〕</font></font><font size=4px>時贊聖謨，致位至此，常不自安；今因委任勳賢，使臣得解旄節，乃大願也。且汴州關東衝要，</font><font size=4px color="#009090"><font size=4px>〔汴州在成皋關之東，南通淮、泗，北接滑、魏，衝要之地也。〕</font></font><font size=4px>地富人繁，臣既不至治所，徒令他人攝職，何異空城！非所以固國基也。」上曰：「深知卿忠盡，然卿為朕畫策，襲取汶陽，保固河津，既而自此路直</font><span class="h"><font size=4px>【章：十二行本「直」上有「乘虛」二字；乙十一行本同。】</font></font><font size=4px>趨大梁，成朕帝業，</font><font size=4px color="#009090"><font size=4px>〔為，于偽翻。取汶陽，謂取鄆州；保固河津，謂築壘馬家口與取大梁。事並見上卷元年。汶，音問。趨，七喻翻。〕</font></font><font size=4px>豈百戰之功可比乎！今朕貴為天子，豈可使卿曾無尺寸之地乎！」崇韜固辭不已，上乃許之。庚辰，徙李嗣源為成德節度使。

 　　10漢主聞帝滅梁而懼，遣宮苑使何詞入貢，且覘中國強弱。</font><font size=4px color="#009090"><font size=4px>〔覘，丑廉翻，又丑豔翻。〕</font></font><font size=4px>甲申，詞至魏。</font><font size=4px color="#009090"><font size=4px>〔時帝在魏都。〕</font></font><font size=4px>及還，</font><font size=4px color="#009090"><font size=4px>〔還，從宣翻，又如字。〕</font></font><font size=4px>言帝驕淫無政，不足畏也。漢主大悅，自是不復通中國。</font><font size=4px color="#009090"><font size=4px>〔復，扶又翻。無敵國外患者國恆亡。漢主既知唐之不足畏，奢虐亦由是滋矣。〕</font></font><font size=4px>

 　　11帝性剛好勝，</font><font size=4px color="#009090"><font size=4px>〔好，呼到翻。〕</font></font><font size=4px>不欲權在臣，下入洛之後，信伶宦之讒，頗疏忌宿將。李嗣源家在太原，三月，丁酉，表衛州刺史李從珂為北京內牙馬步都指揮使以便其家，帝怒曰：「嗣源握兵權，居大鎮，軍政在吾，安得為其子奏請！」</font><font size=4px color="#009090"><font size=4px>〔得為，于偽翻。〕</font></font><font size=4px>乃黜從珂為突騎指揮使，帥數百人戍石門鎮。</font><font size=4px color="#009090"><font size=4px>〔石門鎮即唐之橫水柵。帥，讀曰率。〕</font></font><font size=4px>嗣源憂恐，上章申理，久之方解。</font><font size=4px color="#009090"><font size=4px>〔上，時掌翻。申者重也，重自理說。〕</font></font><font size=4px>辛丑，嗣源乞至東京朝覲，不許。郭崇韜以嗣源功高位重，亦忌之，私謂人曰：「總管令公非久為人下者，</font><font size=4px color="#009090"><font size=4px>〔李嗣源為中書令、蕃漢內外馬步軍都總管，故以稱之。〕</font></font><font size=4px>皇家子弟皆不及也。」密勸帝召之宿衛，罷其兵權，又勸帝除之，帝皆不從。</font><font size=4px color="#009090"><font size=4px>〔為李嗣源疑懼張本。郭崇韜其亦自知為伶宦所忌乎。〕</font></font><font size=4px>

 　　12己酉，帝發興唐，自德勝濟河，歷楊村、戚城，觀昔時戰處，指示群臣以為樂。</font><font size=4px color="#009090"><font size=4px>〔此即帝自言「我於十指上得天下」之故態也。樂，音洛。〕</font></font><font size=4px>

 　　13洛陽宮殿宏邃，宦者欲上增廣嬪御，詐言宮中夜見鬼物，上欲使符菷者攘之，</font><font size=4px color="#009090"><font size=4px>〔符水厭祝，巫覡挾術以欺世者為之。攘，郤也。〕</font></font><font size=4px>宦者曰：「臣昔逮事咸通、乾符天子，</font><font size=4px color="#009090"><font size=4px>〔康，及也。咸通，唐懿宗年號；乾符，僖宗年號。〕</font></font><font size=4px>當是時，六宮貴賤不減萬人。今掖庭太半空虛，故鬼物遊之耳。」上乃命宦者王允平、伶人景進采擇民間女子，遠至太原、幽、鎮，以充後庭，不啻三千人，不問所從來。上還自興唐，</font><font size=4px color="#009090"><font size=4px>〔還，從宣翻，又如字。〕</font></font><font size=4px>載以牛車，纍纍盈路。張憲奏：「諸營婦女亡逸者千餘人，慮扈從諸軍挾匿以行。」其實皆入宮矣。</font><font size=4px color="#009090"><font size=4px>〔諸營，謂魏州諸營也。史言帝之結怨於魏卒者非一事。從，才用翻。〕</font></font><font size=4px>

 　　庚辰，帝至洛陽；辛酉，詔復以洛陽為東都，興唐府為鄴都。</font><font size=4px color="#009090"><font size=4px>〔唐之盛時，以洛陽為東都。同光之初，以晉陽為西京，魏州為東京，尋以洛陽為洛都，今復唐舊以洛陽為東都，則亦復以長安為西京矣。晉陽之西京先已改為北都，洛陽既復東京之舊，又改魏州之東京為鄴都。然相州乃古鄴地，魏州治元城，非鄴地也。鄴，戰國時為魏邑，漢為鄴縣，魏郡治焉。漢末曹操為魏王，居鄴。前燕慕容暐都鄴，置貴鄉縣，屬昌樂郡。水經註所謂沙丘堰有費鄉者也。隋開皇三年罷昌樂郡，貴鄉縣屬魏州，遂為州治所。此時與興唐縣並置於郭下。興唐本元城，莊宗以魏州為鄴都，特以漢魏郡治鄴、曹操以魏王都鄴而名之耳。然相州自隋以來治安陽，而鄴為屬縣，魏州、相州治所皆非古鄴也。〕</font></font><font size=4px>

 　　14夏，四月，癸亥朔，日有食之。

 　　15初，五臺僧誠惠以妖妄惑人，自言能降伏天龍，</font><font size=4px color="#009090"><font size=4px>〔降，戶江翻。〕</font></font><font size=4px>命風召雨；帝尊信之，親帥后妃及皇弟、皇子拜之，</font><font size=4px color="#009090"><font size=4px>〔帥，讀曰率。〕</font></font><font size=4px>誠惠安坐不起群臣莫敢不拜。</font><span class="h"><font size=4px>【章：十二行本「拜」下有「獨郭崇韜不拜」六字；乙十一行本同。】</font></font><font size=4px>時大，旱帝自鄴都迎誠惠至洛陽，使祈雨，士民朝夕瞻仰，數旬不雨。或謂誠惠：</font><font size=4px color="#009090"><font size=4px>〔謂者，告語之也。〕</font></font><font size=4px>「官以師祈雨無驗，將焚之。」</font><font size=4px color="#009090"><font size=4px>〔官，謂莊宗，師，謂誠惠。〕</font></font><font size=4px>誠惠逃去，慚懼而卒。</font><font size=4px color="#009090"><font size=4px>〔史言異端率妖妄不足信。〕</font></font><font size=4px>

 　　16庚寅，中书侍郎、同平章事赵光胤卒。

 　　17太后自與太妃別，</font><font size=4px color="#009090"><font size=4px>〔二年正月，太后離晉陽。〕</font></font><font size=4px>常忽忽不樂，</font><font size=4px color="#009090"><font size=4px>〔樂，音洛。〕</font></font><font size=4px>雖娛玩盈前，未嘗解顏；太妃既別太后，亦邑邑成疾。太后遣中使醫藥相繼於道，聞疾稍加，輒不食，又謂帝曰：「吾與太妃恩如兄弟，欲自往省之。」</font><font size=4px color="#009090"><font size=4px>〔省，悉景翻。〕</font></font><font size=4px>帝以天暑道遠，苦諫，久之乃止，但遣皇弟存渥等往迎侍。五月，丁酉，北都奏太妃薨。太后悲哀不食者累日，帝寬譬不離左右。太后自是得疾，又欲自往會太妃葬，帝力諫而止。</font><font size=4px color="#009090"><font size=4px>〔離，力智翻。太后之悲慕，以太妃有以得其心耳。〕</font></font><font size=4px>

 　　18閩王審知寢疾，命其子節度副使延翰權知軍府事。

 　　19自春夏大旱，六月，壬申，始雨。

 　　20帝苦溽暑，</font><font size=4px color="#009090"><font size=4px>〔溽，儒欲翻。溽暑，濕熱也。〕</font></font><font size=4px>於禁中擇高涼之所，皆不稱旨。</font><font size=4px color="#009090"><font size=4px>〔稱，尺證翻。〕</font></font><font size=4px>宦者因言：「臣見長安全盛時，大明、興慶宮樓觀以百數。</font><font size=4px color="#009090"><font size=4px>〔唐都長安，大明宮東內也，興慶宮南內也。觀，工喚翻。〕</font></font><font size=4px>今日宅家曾無避暑之所，宮殿之盛曾不及當時公卿第舍耳。」帝乃命宮苑使王允平別建一樓以清暑。宦者曰：「郭崇韜常不伸眉，為孔謙論用度不足，</font><font size=4px color="#009090"><font size=4px>〔為，于偽翻。〕</font></font><font size=4px>恐階下雖欲營繕，終不可得。」上曰：「吾自用內府錢，無關經費。」</font><font size=4px color="#009090"><font size=4px>〔經費，謂國之經常調度，其費迎於租庸使者。〕</font></font><font size=4px>然猶慮崇韜諫，遣中使語之曰：</font><font size=4px color="#009090"><font size=4px>〔語，牛倨翻。〕</font></font><font size=4px>「今歲盛暑異常，朕昔在河上，與梁人相拒，行營卑濕，被甲乘馬，</font><font size=4px color="#009090"><font size=4px>〔被，皮義翻。〕</font></font><font size=4px>親當矢石，猶無此暑。今居深宮之中而暑不可度，柰何﹖」對曰：「陛下昔在河上，勍敵未滅，</font><font size=4px color="#009090"><font size=4px>〔勍，渠京翻。〕</font></font><font size=4px>深念讎恥，雖有盛暑，不介聖懷。今外患已除，海內賓服，故雖珍臺閒館猶覺鬱蒸也。陛下儻不忘艱難之時，則暑氣自消矣。」</font><font size=4px color="#009090"><font size=4px>〔郭崇韜之言，其指明居養之移人，可謂婉切，其如帝不聽何！〕</font></font><font size=4px>帝默然。宦者曰：「崇韜之第，無異皇居，宜其不知至尊之熱也。」帝卒命允平營樓，</font><font size=4px color="#009090"><font size=4px>〔卒，子恤翻。〕</font></font><font size=4px>日役萬人，所費巨萬。崇韜諫曰：「今兩河水旱，軍食不充，願且息役，以俟豐年。」帝不聽。

 　　21帝將伐蜀，辛卯，詔天下括市戰馬。

 　　22吳鎮海節度判官、楚州團練使陳彥謙有疾，</font><font size=4px color="#009090"><font size=4px>〔陳彥謙，徐溫所親信者也。〕</font></font><font size=4px>徐知誥恐其遺言及繼嗣事，遺之醫藥金帛，相屬於道。</font><font size=4px color="#009090"><font size=4px>〔遺，唯季翻；下同。屬，之欲翻。〕</font></font><font size=4px>彥謙臨終，密留書遺徐溫，請以所生子為嗣。</font><font size=4px color="#009090"><font size=4px>〔以父子血氣所屬之親感動徐溫。〕</font></font><font size=4px>

 　　23太后疾甚。秋，七月，甲午，成德節度使李嗣源以邊事稍弭，表求入朝省太后，</font><font size=4px color="#009090"><font size=4px>〔省，悉景翻。〕</font></font><font size=4px>帝不許。壬寅，太后殂。帝哀毀過甚，五日方食。

 　　24八月，癸未，杖殺河南令羅貫。初，貫為禮部員外郎，性強直，為郭崇韜所知，用為河南令。為政不避權豪，伶宦請託，書積几案，一不報，皆以示崇韜，崇韜奏之，由是伶宦切齒。河南尹張全義亦以貫高伉，惡之，</font><font size=4px color="#009090"><font size=4px>〔伉，苦浪翻。惡，烏路翻。〕</font></font><font size=4px>遣婢訴於皇后，</font><font size=4px color="#009090"><font size=4px>〔劉后以父事張全義，故得遣婢出入宮掖。〕</font></font><font size=4px>后與伶宦共毀之，帝含怒未發。會帝自往壽安視坤陵役者，</font><font size=4px color="#009090"><font size=4px>〔九域志：壽安縣在洛陽西南七十里。五代會要曰：上欲祔太后於代州太祖園陵，中書門下奏議曰：「人君以四海為家，不當分南北。洛陽是帝王之宅，四時朝拜，理須便近，不能遠幸代州。漢朝諸陵皆近秦雍；國家園寢布列京畿。後魏文帝自代遷洛之後，園陵皆在河南，兼敕應勳臣之家不許北葬，今魏氏諸陵尚在京畿。祔葬代州，理未為允。」於是作坤陵。〕</font></font><font size=4px>道路泥濘，</font><font size=4px color="#009090"><font size=4px>〔濘，乃定翻，淖也。〕</font></font><font size=4px>橋多壞。帝問主者為誰，宦官對屬河南。帝怒，下貫獄；獄吏榜掠，</font><font size=4px color="#009090"><font size=4px>〔下，戶嫁翻。榜，音彭。掠，音亮。〕</font></font><font size=4px>體無完膚，明日，傳詔殺之。崇韜諫曰：「貫坐橋道不脩，法不至死。」帝怒曰：「太后靈駕將發，天子朝夕往來，橋道不脩，卿言無罪，是黨也！」崇韜曰：「陛下以萬乘之尊，怒一縣令，使天下謂陛下用法不平，臣之罪也。」帝曰：「既公所愛，任公裁之。」拂衣起入宮，崇韜隨之，論奏不已；帝自闔殿門，崇韜不得入。貫竟死，暴尸府門，遠近冤之。</font><font size=4px color="#009090"><font size=4px>〔羅貫之死，崇韜以去而不能去，自致夷滅，哀哉！〕</font></font><font size=4px>

 　　25丁亥，遣吏部侍郎李德休等賜吳越國王玉冊、金印，紅袍御衣。

 　　26九月，蜀主與太后、太妃遊青城山，歷丈人觀、上清宮，</font><font size=4px color="#009090"><font size=4px>〔青城山在蜀州青城縣北三十三里。杜光庭曰：岷山連峰接岫，千里不絕，青城山乃第一峰也。丈人觀在青城北二十里。上清宮在高臺山丈人祠之側。高臺山在岷山上，有天池，晉朝立天宮於上，號上清宮。〕</font></font><font size=4px>遂至彭州陽平化、</font><font size=4px color="#009090"><font size=4px>〔彭州濛陽縣北四十里有葛仙山，二十四化之第五化也。〕</font></font><font size=4px>漢州三學山而還。</font><font size=4px color="#009090"><font size=4px>〔還，從宣翻，又如字。〕</font></font><font size=4px>

 　　27乙未，立皇子繼岌為魏王。

 　　28丁酉，帝與宰相議伐蜀，威勝節度使李紹欽素諂事宣徽使李紹宏，紹宏薦「紹欽有蓋世奇才，雖孫、吳不如，可以大任。」郭崇韜曰：「段凝亡國之將，姦諂絕倫，不可信也。」</font><font size=4px color="#009090"><font size=4px>〔改鄧州宣化軍為威勝軍。段凝降，賜姓名李紹欽，事並見上卷元年。〕</font></font><font size=4px>眾舉李嗣源，崇韜曰：「契丹方熾，總管不可離河朔。</font><font size=4px color="#009090"><font size=4px>〔離，力智翻。〕</font></font><font size=4px>魏王地當儲副，未立殊功，請依故事，以為伐蜀都統，</font><font size=4px color="#009090"><font size=4px>〔安祿山之亂，玄宗分命諸子為諸道都統，此唐故事也。〕</font></font><font size=4px>成其威名。」帝曰：「兒幼，豈能獨往，當求其副。」既而曰：「無以易卿。」庚子，以魏王繼岌充西川四面行營都統，崇韜充東北面行營都招討制置等使，軍事悉以委之。又以荊南節度使高季興充東南面行營都招討使，風翔節度使李繼曮充都供軍轉運應接等使，同州節度使李令德允行營副招討使，陝州節度使李紹琛充蕃漢馬步軍都排陳斬斫使兼馬步軍都指揮使，</font><font size=4px color="#009090"><font size=4px>〔李令德，朱友謙之子也；李紹琛，康延孝也；皆降唐賜女生名。陳，讀曰陣。〕</font></font><font size=4px>西京留守張筠充西川管內安撫應接使，華州節度使毛璋充左廂馬步都虞候，邠州節度使董璋充右廂馬步都虞候，客省使李嚴充西川管內招撫使，將兵六萬伐蜀，仍詔季興自取夔、忠、萬三州為巡屬。</font><font size=4px color="#009090"><font size=4px>〔唐時夔、忠、萬三州本屬荊南節度，唐末之亂，王建據蜀，併而有之。〕</font></font><font size=4px>都統置中軍，以供奉官李從襲充中軍馬步都指揮監押，高品李廷安、呂知柔充魏王府通謁。</font><font size=4px color="#009090"><font size=4px>〔李從襲等皆宦宮也。〕</font></font><font size=4px>辛丑，以工部尚書任圜、翰林學士李愚並參預都統軍機。

 　　29自六月甲午雨，罕見日星，江河百川皆溢，凡七十五日乃霽。

 　　30郭崇韜以北都留守孟知祥有薦引舊恩，</font><font size=4px color="#009090"><font size=4px>〔事見二百七十卷梁均王貞明五年。〕</font></font><font size=4px>將行，言於上曰：「孟知祥信厚有謀，若得西川而求帥，無踰此人者。」</font><font size=4px color="#009090"><font size=4px>〔帥，所類翻。〕</font></font><font size=4px>又薦鄴都副留守張憲謹重有識，可為相。戊申，大軍西行。

 　　31蜀安重霸勸王承休請蜀主東遊秦州。承休到官，即毀府署，作行宮，大興力役，強取民間女子教歌舞，圖形遺韓昭，</font><font size=4px color="#009090"><font size=4px>〔遺，唯季翻。韓昭諛佞，蜀主狎而信之。〕</font></font><font size=4px>使言於蜀主；又獻花木圖，盛稱秦州山川土風之美。蜀主將如秦州，群臣諫者甚眾，皆不聽；王宗弼上表諫，蜀主投其表於地；太后涕泣不食，止之，亦不能得。前秦州節度判宮蒲禹卿上表幾二千言，</font><font size=4px color="#009090"><font size=4px>〔上，時掌翻。幾，居依翻。〕</font></font><font size=4px>其略曰：「先帝艱難創業，欲傳之萬世。陛下少長富貴，</font><font size=4px color="#009090"><font size=4px>〔少，詩照翻。長，知兩翻。〕</font></font><font size=4px>荒色惑酒。秦州人雜羌、胡，地多瘴癘，萬眾困於奔馳，郡縣罷於供億。</font><font size=4px color="#009090"><font size=4px>〔瘴，之亮翻。罷，讀曰疲。〕</font></font><font size=4px>鳳翔久為仇讎，必生釁隙；唐國方通歡好，恐懷疑貳。</font><font size=4px color="#009090"><font size=4px>〔好，呼到翻。言無事舉兵東出，恐因而致寇。〕</font></font><font size=4px>先皇未嘗無故盤游，陛下率意頻離宮闕。</font><font size=4px color="#009090"><font size=4px>〔離，力智翻。〕</font></font><font size=4px>秦皇東狩，鑾駕不還；</font><font size=4px color="#009090"><font size=4px>〔見秦紀。〕</font></font><font size=4px>煬帝南巡，龍舟不返。</font><font size=4px color="#009090"><font size=4px>〔見隋紀。〕</font></font><font size=4px>蜀都強盛，雄視鄰邦，邊庭無烽火之虞，境內有腹心之疾， 百姓失業，盜賊公行。昔李勢屈於桓溫，</font><font size=4px color="#009090"><font size=4px>〔見九十七卷晉孝宗永和三年。〕</font></font><font size=4px>劉禪降於鄧艾，</font><font size=4px color="#009090"><font size=4px>〔見七十七卷魏元帝景元四年。〕</font></font><font size=4px>降，戶江翻。」山河險固，不足憑 恃。」韓昭謂禹卿曰：「吾收汝表，俟主上西歸，</font><font size=4px color="#009090"><font size=4px>〔自秦州歸成都曰西歸。〕</font></font><font size=4px>當使獄吏字字問汝！」</font><font size=4px color="#009090"><font size=4px>〔蜀主歸，未及以問蒲禹卿，而韓昭身首已異處矣。〕</font></font><font size=4px>王承休妻 嚴氏美，蜀主私焉，故銳意欲行。

 　　32冬，十月，排陳斬斫使李絕琛與李嚴將驍騎三千、步兵萬人為前鋒，招討判官陳又至寶雞，稱疾乞留。李愚厲聲曰：「陳又見利則進，懼難則止。今大軍涉險，</font><font size=4px color="#009090"><font size=4px>〔自寶雞入散關，則涉棧閣之險。〕</font></font><font size=4px>人心易搖，</font><font size=4px color="#009090"><font size=4px>〔易，以豉翻。〕</font></font><font size=4px>宜斬以徇！」由是軍中無敢顧望者。父，薊州人也。</font><font size=4px color="#009090"><font size=4px>〔薊，音計。〕</font></font><font size=4px>

 　　33癸亥，蜀主引兵數萬發成都，甲子，至漢州。武興節度使王承捷告唐兵西上，</font><font size=4px color="#009090"><font size=4px>〔蜀置武興軍於鳳州。唐自關東進兵攻蜀為西上。上，時掌翻。〕</font></font><font size=4px>蜀主以為群臣同謀沮己，</font><font size=4px color="#009090"><font size=4px>〔沮，在呂翻。〕</font></font><font size=4px>猶不信，大言曰：「吾方欲耀武。」遂東行。在道與群臣賦詩，殊不為意。

 　　34丁丑，李紹琛攻蜀威武城，蜀指揮使唐景思將兵出降；城使周彥禋等知不能守，亦降，</font><font size=4px color="#009090"><font size=4px>〔考異曰：實錄：「十月，戊寅，魏王繼岌至鳳州，王承捷以鳳、興、文、成四州降。前一日，康延孝、李嚴至故鎮威武城，唐景思等降。」按今故鎮在鳳州西四程，延孝未下鳳州，何能先至故鎮！又蜀之守禦必在鳳州之東，或者當時鳳州之東別有威武城亦名故鎮、非今之故 鎮歟﹖〕</font></font><font size=4px>景思，秦州人也。得城中糧二十萬斛。紹琛縱其敗兵萬餘人逸去，因倍道趣鳳州。</font><font size=4px color="#009090"><font size=4px>〔縱敗兵先去以懼蜀人，而倍道踵其後以趣鳳州。趣，七喻翻。〕</font></font><font size=4px>李嚴飛 書以諭王承捷。李繼曮竭鳳翔蓄積以饋軍，不能充，人情憂恐。郭崇韜入散關，指其山曰：「吾輩進無成功，不得復還此矣。當盡力一決。</font><font size=4px color="#009090"><font size=4px>〔一決者，一決戰也。 復，扶又翻；下同。〕</font></font><font size=4px>今饋運將竭，宜先取鳳州，因其糧。」諸將皆言蜀地險固，未可長驅，宜按兵觀釁。崇韜以問李愚，愚曰：「蜀人苦其主荒淫，莫為之用。宜乘其人心崩離，風驅霆擊，彼皆破膽，雖有險阻，誰與守之兵勢不可緩也。」是日李紹琛告捷，</font><font size=4px color="#009090"><font size=4px>〔是日，崇韜入散關之日 也，蓋即丁丑。〕</font></font><font size=4px>崇韜喜，謂李愚曰：「公料敵如此，吾復何憂！」乃倍道而進。</font><font size=4px color="#009090"><font size=4px>〔復，扶又翻。〕</font></font><font size=4px>戊寅，王承捷以鳳、興、文、扶四州印節迎降，</font><font size=4px color="#009090"><font size=4px>〔四州州印及武 興節度使印及旌節也。〕</font></font><font size=4px>得兵八千，糧四十萬斛。崇韜曰：「平蜀必矣。」</font><font size=4px color="#009090"><font size=4px>〔兵威已振，有糧可因，知功必成。〕</font></font><font size=4px>即以都統牒命承捷攝武興節度使。
 
 　　己卯，蜀主至利州，威武敗卒奔還，始信唐兵之來。王宗弼、宋光嗣言於蜀主曰：「東川、山南兵力尚完，</font><font size=4px color="#009090"><font size=4px>〔東川謂梓、遂諸州；山南謂興元諸州。〕</font></font><font size=4px>陛下但以大軍扼利州，唐人安敢懸兵深入！」從之。庚辰，以隨駕清道指揮使王宗勳、王宗儼、兼侍中王宗昱為三招討，將兵三萬逆戰。從駕兵自綿、漢至深渡，</font><font size=4px color="#009090"><font size=4px>〔從，才用翻。深渡在利州綿谷縣北大漫天、小漫天之間。〕</font></font><font size=4px>千里相屬，</font><font size=4px color="#009090"><font size=4px>〔屬，之欲翻。〕</font></font><font size=4px>皆怨憤，曰：「龍武軍糧賜倍於他軍，</font><font size=4px color="#009090"><font size=4px>〔龍武糧賜優厚事見上年。〕</font></font><font size=4px>他軍安能禦敵！」

 　　李紹琛等過長舉，</font><font size=4px color="#009090"><font size=4px>〔長舉，漢沮縣地，西魏置盤頭郡，隋置長舉縣，唐屬興州。九域志：在州西一百里。〕</font></font><font size=4px>興州都指揮使程奉璉將所部兵五百來降，且請先治橋棧以俟唐軍，</font><font size=4px color="#009090"><font size=4px>〔璉，力展翻。治，直之翻。棧，士限翻。〕</font></font><font size=4px>由是軍行無險阻之虞。辛巳，興州刺史王承鑒棄城走，紹琛等克興州，</font><font size=4px color="#009090"><font size=4px>〔考異曰：實錄：「甲申，魏王至故鎮，康延孝收興州。」十國紀年：「辛巳，承鑒出奔，甲申，繼岌、郭崇韜至威武城。」今從之。〕</font></font><font size=4px>郭崇韜以康景思攝興州刺史。乙酉，成州刺史王承朴棄城走。</font><font size=4px color="#009090"><font size=4px>〔九域志：興州西至成州二百一十五里。〕</font></font><font size=4px>李紹琛等與蜀三招討戰于三泉，</font><font size=4px color="#009090"><font size=4px>〔三泉縣，唐屬興元府。九域志：興州東南至三泉一百四十五里，有百牢關、金牛道之險。〕</font></font><font size=4px>蜀兵大敗，斬首五千級，餘眾遺走。又得糧十五萬斛於三泉，由是軍食優足。</font><font size=4px color="#009090"><font size=4px>〔優，饒也。〕</font></font><font size=4px>

 　　35戊子，葬贞简太后于坤陵。

 　　36蜀主聞王宗勳等敗，自利州倍道西走，斷桔柏津浮梁；</font><font size=4px color="#009090"><font size=4px>〔桔，古屑翻。斷，音短。〕</font></font><font size=4px>命中書令、判六軍諸衛事王宗弼將大軍守利州，且令斬王宗勳等三招討。</font><font size=4px color="#009090"><font size=4px>〔以三泉之敗也。〕</font></font><font size=4px>

 　　李紹琛晝夜兼行趣利州。</font><font size=4px color="#009090"><font size=4px>〔九域志：三泉西至利州一百八十九里。趣，七喻翻。〕</font></font><font size=4px>蜀武德留後宋光葆遺郭崇韜書，</font><font size=4px color="#009090"><font size=4px>〔遺，唯季翻。〕</font></font><font size=4px>「請唐兵不入境，當舉巡屬內附；苟不如約，則背城決戰以報本朝。」</font><font size=4px color="#009090"><font size=4px>〔背，蒲昧翻。宋光葆謂蜀為本朝。朝，直遙翻。〕</font></font><font size=4px>崇韜復書撫納之。 乙</font><span class="h"><font size=4px>【章：十二行本「乙」作「己」；乙十一行本同；張校同，云無註本亦誤「乙」。】</font></font><font size=4px>丑，魏王繼岌至興州，光葆以梓、綿、劍、龍、普五州，武定節度使王承 肇以洋、蓬、壁三州，山南節度使</font><span class="h"><font size=4px>【章：十二行本「使」下有「兼侍中」三字；乙十一行本同。】</font></font><font size=4px>王宗威以梁、開、通、渠、麟五州，</font><font size=4px color="#009090"><font size=4px>〔渠州潾山縣，唐武德元 年置潾州，八年州廢，以潾山縣屬渠州；當是蜀復置潾州也。「麟」，當作「潾」，音力珍翻。又唐貞觀中置麟州以處生羌歸附者，屬松州都督府，唐至德後淪沒久 矣，當以渠潾之潾為是。〕</font></font><font size=4px>階州刺史王承岳以階州，皆降。承肇，宗侃之子也。自餘城鎮怕望風款附。

 　　天雄節度使王承休與副使安重霸謀掩擊唐軍，</font><font size=4px color="#009090"><font size=4px>〔欲自秦州掩擊唐軍之後。〕</font></font><font size=4px>重霸曰：「擊之不勝，則大事去矣。蜀中精兵十萬，天下險固，唐兵雖勇，安能直度劍門邪！然公受國恩，聞難不可不赴，</font><font size=4px color="#009090"><font size=4px>〔難，乃旦翻。〕</font></font><font size=4px>願與公俱西。」</font><font size=4px color="#009090"><font size=4px>〔言自秦州西赴成都。〕</font></font><font size=4px>承休素親信之，以為然。重霸請賂羌人買文、扶州路以歸；承休從之，使重霸將龍武軍及所募兵萬二千人以從。將行，州人餞於城外。承休上道，</font><font size=4px color="#009090"><font size=4px>〔以從，才用翻。〕</font></font><font size=4px>重霸拜於馬前曰：「國家竭力以得秦、隴，</font><font size=4px color="#009090"><font size=4px>〔蜀得秦、隴，見二百六十九卷梁均王貞明元年。〕</font></font><font size=4px>若從開府還朝，</font><font size=4px color="#009090"><font size=4px>〔朝，直遙翻。〕</font></font><font size=4px>誰當守之！開府行矣，重霸請為公留守。」</font><font size=4px color="#009090"><font size=4px>〔蜀蓋加王承休開府儀同三司，故稱之。為，于偽翻；下為陳同。守，式又翻。〕</font></font><font size=4px>承休業已上道，無如之何，遂與招討副使王宗汭自扶、文而南；其地皆不毛，羌人抄之，</font><font size=4px color="#009090"><font size=4px>〔抄，楚交翻。〕</font></font><font size=4px>且戰且行，士卒凍餒，比至茂州，餘眾二千而已。</font><font size=4px color="#009090"><font size=4px>〔此自秦州取道文、扶，循山至茂州也。為王承休、宗汭為魏王繼岌所誅張本。比，必利翻。〕</font></font><font size=4px>重霸遂以秦、隴來降。

 　　37高季興常欲取三峽，畏蜀峽路招討使張武威名，不敢進。至是，乘唐兵勢，使其子行軍司馬從誨權軍府事，自將水軍上峽取施州。張武以鐵鎖斷江路，</font><font size=4px color="#009090"><font size=4px>〔斷，音短。〕</font></font><font size=4px>季興遣勇士乘舟斫之。會風大起，舟絓於鎖，不能進退，</font><font size=4px color="#009090"><font size=4px>〔絓，音掛。〕</font></font><font size=4px>矢石交下，壞其戰艦，</font><font size=4px color="#009090"><font size=4px>〔壞，音怪。〕</font></font><font size=4px>季興輕舟遁去。</font><font size=4px color="#009090"><font size=4px>〔使蜀之邊帥盡如張武，散關豈易入哉。為後孟知祥復用張武張本。〕</font></font><font size=4px>既而聞北路陷敗，以夔、忠、萬三州遣使詣魏王降。

 　　38郭崇韜遺王宗弼等書，為陳利害；</font><font size=4px color="#009090"><font size=4px>〔遣，唯季翻。〕</font></font><font size=4px>李紹琛未至利州，宗弼棄城引兵西歸。王宗勳等三招討追及宗弼於白芀，</font><font size=4px color="#009090"><font size=4px>〔九域志，簡州金水縣有白芀鎮。芀，都聊翻。〕</font></font><font size=4px>宗弼懷中探詔書示之曰：</font><font size=4px color="#009090"><font size=4px>〔探，吐南翻。〕</font></font><font size=4px>「宋光嗣令我殺爾曹。」因相持而泣，遂合謀送款於唐。 
</font><!--/HTMLBUILERPART0--><font size=4px>