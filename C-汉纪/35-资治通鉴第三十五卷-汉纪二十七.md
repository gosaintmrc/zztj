<font size=4px>　　汉纪二十七　起屠维协洽，尽玄黓阉茂，凡四年。

 　　孝哀皇帝下

 　　元壽元年（己未、前二）

 　　春，正月，辛丑朔，</font><font size=4px color="#009090"><font size=4px>〔考異曰：荀紀云「辛卯朔」，誤。〕</font></font><font size=4px>詔將軍、中二千石舉明習兵法者各一人，因就拜孔鄉侯傅晏為大司馬、衛將軍，陽安侯丁明為大司馬、票騎將軍。</font><font size=4px color="#009090"><font size=4px>〔用息夫躬之言也。票，頻妙翻。〕</font></font><font size=4px>

 　　是日，日有食之。上詔公卿大夫悉心陳過失；又令舉賢良、方正、能直言者各一人。大赦天下。

 　　丞相嘉奏封事曰：「孝元皇帝奉承大業，溫恭少欲，</font><font size=4px color="#009090"><font size=4px>〔少，詩沼翻；下同。〕</font></font><font size=4px>都內錢四十萬萬。</font><font size=4px color="#009090"><font size=4px>〔百官表：大司農有都內令丞。〕</font></font><font size=4px>嘗幸上林，後官馮貴人從臨獸圈，猛獸驚出，貴人前當之，</font><font size=4px color="#009090"><font size=4px>〔即二十九卷建昭元年事也。圈，求遠翻。〕</font></font><font size=4px>元帝嘉美其義，賜錢五萬。</font><font size=4px color="#009090"><font size=4px>〔師古曰：言此事雖嘉其義而賞亦不多。〕</font></font><font size=4px>掖庭見親，有加賞賜，屬其人勿眾謝。</font><font size=4px color="#009090"><font size=4px>〔師古曰：掖庭宮人有親戚來見而帝賜之者，屬其家勿使於眾人中謝也。見，賢遍翻；下見錢同。屬，音之欲翻。余謂有見親幸者，加之賞賜，則屬其人勿於眾中謝也。〕</font></font><font size=4px>示平惡偏，</font><font size=4px color="#009090"><font size=4px>〔惡，烏路翻。〕</font></font><font size=4px>重失人心，賞賜節約。是時外戚貲千萬者少耳，故少府、水衡見錢多也。</font><font size=4px color="#009090"><font size=4px>〔少府掌禁錢。水衡都尉有鍾官辨銅令、丞，掌鑄錢。師古曰：見在之錢也。〕</font></font><font size=4px>雖遭初元、永光凶年饑饉，加以西羌之變，</font><font size=4px color="#009090"><font size=4px>〔永光二年，隴西羌反。〕</font></font><font size=4px>外奉師旅，內振貧民，終無傾危之憂，以府臧內充實。</font><font size=4px color="#009090"><font size=4px>〔臧，讀藏，音徂浪翻。〕</font></font><font size=4px>孝成皇帝時，諫臣多言燕出之害，</font><font size=4px color="#009090"><font size=4px>〔師古曰：燕出，謂微也行也。〕</font></font><font size=4px>及女寵專愛，耽於酒色，損德傷年，其言甚切，然終不怨怒也。寵臣淳于長、張放、史育，育數貶退，家貲不滿千萬，放斥逐就國，</font><font size=4px color="#009090"><font size=4px>〔事見三十三卷成帝綏和二年。數，所角翻。〕</font></font><font size=4px>長榜死於獄，</font><font size=4px color="#009090"><font size=4px>〔事見三十二卷綏和元年。榜，音彭。〕</font></font><font size=4px>不以私愛害公義，故雖多內譏，朝廷安平，</font><font size=4px color="#009090"><font size=4px>〔師古曰：言雖有好內之譏而不害政也。〕</font></font><font size=4px>傳業陛下。

 　　陛下在國之時，好詩、書，</font><font size=4px color="#009090"><font size=4px>〔好，呼到翻。〕</font></font><font size=4px>上儉節，徵來，所過道上稱誦德美，此天下所以回心也。</font><font size=4px color="#009090"><font size=4px>〔師古曰：望為治也。余謂回心者，回其戴成帝之心而戴哀帝也。〕</font></font><font size=4px>初即位，易帷帳，去錦繡，</font><font size=4px color="#009090"><font size=4px>〔去，羌呂翻。〕</font></font><font size=4px>乘輿席緣綈繒而已。</font><font size=4px color="#009090"><font size=4px>〔乘，繩證翻。緣，俞絹翻。師古曰：綈，厚繒也，音徒奚翻。繒，慈陵翻。〕</font></font><font size=4px>共皇寢廟比當作，</font><font size=4px color="#009090"><font size=4px>〔共，音恭。比，近也，音毗至翻。〕</font></font><font size=4px>憂閔元元，惟用度不足，</font><font size=4px color="#009090"><font size=4px>〔師古曰：惟，思也。〕</font></font><font size=4px>以義割恩，輒且止息，今始作治。</font><font size=4px color="#009090"><font size=4px>〔治，直之翻；下同。〕</font></font><font size=4px>而駙馬都尉董賢亦起官寺上林中，又為賢治大第，開門卿北闕，</font><font size=4px color="#009090"><font size=4px>〔為，于偽翻。卿，讀曰嚮；下獨鄉同。〕</font></font><font size=4px>引王渠灌園池，</font><font size=4px color="#009090"><font size=4px>〔蘇林曰：王渠，官渠也；猶今御渠也。晉灼曰：渠名也，在城東覆盎門外。師古曰：晉說是。〕</font></font><font size=4px>使者護作，賞賜吏卒，甚於治宗廟。</font><font size=4px color="#009090"><font size=4px>〔師古曰：護，監視也。〕</font></font><font size=4px>賢母病，長安廚給祠具，</font><font size=4px color="#009090"><font size=4px>〔師古曰：長安有廚官，主為官食。〕</font></font><font size=4px>道中過者皆飲食。</font><font size=4px color="#009090"><font size=4px>〔如淳曰：禱於道中，故行人皆得飲食。余謂若據文理，則飲，音於禁翻；食，讀曰坔。〕</font></font><font size=4px>為賢治器，器成，奏御乃行，或物好，特賜其工；自貢獻宗廟、三宮，猶不至此。</font><font size=4px color="#009090"><font size=4px>〔師古曰：三宮，天子、太后、皇后也。原父曰：是時太皇太后稱長信宮，傅太后稱永信宮，而丁姬稱中安宮，故以三宮為言。余按此時丁姬死矣，三宮蓋謂長信、永信及趙太后宮也。〕</font></font><font size=4px>賢家有賓婚及見親，諸官並共，</font><font size=4px color="#009090"><font size=4px>〔師古曰：見親，親戚相見也。並共，言百官各以所掌事及財物就供之。共，讀曰供。〕</font></font><font size=4px>賜及倉頭、奴婢人十萬錢。使者護視、發取市物，百賈震動，</font><font size=4px color="#009090"><font size=4px>〔師古曰：賈，謂販賣之人也。言百賈者，非一之稱也。賈，音古。〕</font></font><font size=4px>道路讙譁，</font><font size=4px color="#009090"><font size=4px>〔讙，許元翻。〕</font></font><font size=4px>群臣惶惑。詔書罷苑，而以賜賢二千餘頃，均田之制從此墮壞。</font><font size=4px color="#009090"><font size=4px>〔孟康曰：自公卿以下至于吏民，名曰均田，皆有頃數，於品制中令均等。今賜賢二千餘頃，則壞其制也。師古曰：墮，音火規翻。均田，見三十三卷綏和二年。〕</font></font><font size=4px>奢僭放縱，變亂陰陽，災異眾多，百姓訛言，持籌相驚，</font><font size=4px color="#009090"><font size=4px>〔師古曰：言行西王母籌也。〕</font></font><font size=4px>天惑其意，不能自止。陛下素仁智慎事，今而有此大譏。

 　　孔子曰：『危而不持，顛而不扶，則將安用彼相矣！』</font><font size=4px color="#009090"><font size=4px>〔師古曰：論語：季氏將伐顓臾，冉有、季路見於孔子。孔子以此言責之，以其不匡諫也。相，息亮翻。〕</font></font><font size=4px>臣嘉幸得備位，竊內悲傷不能通愚忠之信；身死有益於國，不敢自惜。唯陛下慎己之所獨鄉，察眾人之所共疑！往者</font><span class="h"><font size=4px>【章：甲十六行本「者」下有「寵臣」二字；乙十一行本同；張校同。】</font></font><font size=4px>鄧通、韓嫣，驕貴失度，逸豫無厭，小人不勝情Q欲Y，卒陷罪辜，亂國亡軀，不終其祿，</font><font size=4px color="#009090"><font size=4px>〔鄧通幸於文帝，賜以蜀嚴道銅山。景帝立，人告通盜出徼外鑄錢，沒入其家，卒以餓死。韓嫣幸於武帝，出入永巷不禁，以姦聞，賜死。嫣，音偃。厭，於鹽翻。勝，音升。卒，子恤翻。〕</font></font><font size=4px>所謂『愛之適足以害之』者也！宜深覽前世，以節賢寵，全安其命。」上由是於嘉浸不說。</font><font size=4px color="#009090"><font size=4px>〔為嘉死不以罪張本。說，讀曰悅。〕</font></font><font size=4px>

 　　前涼州刺史杜鄴以方正對策曰：「臣聞陽尊陰卑，天之道也。是以男雖賤，各為其家陽；女雖貴，猶為其國陰。故禮明三從之義，</font><font size=4px color="#009090"><font size=4px>〔師古曰：謂婦人在家從父，既嫁從夫，夫死從子。〕</font></font><font size=4px>雖有文母之德，必繫於子。</font><font size=4px color="#009090"><font size=4px>〔師古曰：文母，文王之妃太姒也。仲馮曰：文母，文王之母也，所謂繫於子也，何預太姒！余謂劉說是。詩曰：思齊太任，文王之母。〕</font></font><font size=4px>昔鄭伯隨姜氏之欲，終有叔段篡國之禍；</font><font size=4px color="#009090"><font size=4px>〔左傳：鄭武姜生莊公及共叔段，惡莊公而愛段，為之請京，使居之。祭仲諫曰：「國之害也。」公曰：「姜氏欲之，焉辟害！」段繕甲兵，具卒乘，將襲鄭，莊公克之。〕</font></font><font size=4px>周襄王內迫惠后之難，而遭居鄭之危。</font><font size=4px color="#009090"><font size=4px>〔史記：周惠王二子，長襄王，次叔帶。惠后愛叔帶，襄王既立，叔帶召狄人，狄人伐周，王御士將禦之。王曰：「先后其謂我何！」乃出居于鄭。難，乃旦翻。〕</font></font><font size=4px>漢興，呂太后權私親屬，幾危社稷。</font><font size=4px color="#009090"><font size=4px>〔事見高后紀。幾，居依翻。〕</font></font><font size=4px>竊見陛下約儉正身，欲與天下更始，</font><font size=4px color="#009090"><font size=4px>〔更，工衡翻。〕</font></font><font size=4px>然嘉瑞未應，而日食、地震。案春秋災異，以指象為言語。</font><font size=4px color="#009090"><font size=4px>〔師古曰：謂天不言，但以景象指意告諭人。〕</font></font><font size=4px>日食，明陽為陰所臨。</font><font size=4px color="#009090"><font size=4px>〔日者，陽宗。陰盛陽微，日為所揜而食，是為陰所臨也。〕</font></font><font size=4px>坤以法地，為土，為母，以安靜為德；震，不陰之效也。</font><font size=4px color="#009090"><font size=4px>〔師古曰：言地當安靜，而今乃震，是為不遵陰道也。〕</font></font><font size=4px>占象甚明，臣敢不直言其事！昔曾子問從令之義，孔子曰：『是何言與！』</font><font size=4px color="#009090"><font size=4px>〔師古曰：曾子問：「從父之令，可謂孝乎！」孔子非之。事見孝經。與，讀曰歟。〕</font></font><font size=4px>善閔子騫守禮不苟從親，所行無非理</font><span class="h"><font size=4px>【張：「理」作「禮」。】</font></font><font size=4px>者，故無可間也。</font><font size=4px color="#009090"><font size=4px>〔師古曰：論語稱孔子曰：「孝哉閔子騫，人不間於其父母兄弟之言！」是也。間，音居莧翻。〕</font></font><font size=4px>今諸外家昆弟，無賢不肖，並侍帷幄，布在列位，</font><font size=4px color="#009090"><font size=4px>〔師古曰：不問賢與不肖，皆親近在位。〕</font></font><font size=4px>或典兵衛，或將軍屯，</font><font size=4px color="#009090"><font size=4px>〔將，即亮翻。〕</font></font><font size=4px>寵意并於一家，積貴之勢，世所希見、所希聞也。至乃並置大司馬、將軍之官，皇甫雖盛，三桓雖隆，魯為作三軍，無以甚此！</font><font size=4px color="#009090"><font size=4px>〔言周　以皇甫為卿士，魯三桓強盛，作三軍而三分公室，比丁、傅無以甚也。為，于偽翻。〕</font></font><font size=4px>當拜之日， 晻然日食。</font><font size=4px color="#009090"><font size=4px>〔師古曰：晻，音烏感翻。〕</font></font><font size=4px>不在前後，臨事而發者，明陛下謙遜無專，承指非一，所言輒聽，所欲輒隨，</font><font size=4px color="#009090"><font size=4px>〔師古曰：謂皆迫於太后也。〕</font></font><font size=4px>有罪惡者不坐 辜罰，無功能者畢受官爵，流漸積猥，過在於是，</font><font size=4px color="#009090"><font size=4px>〔猥，遝也，言有罪者不誅，無功能者並進，其流漸至積遝也。〕</font></font><font size=4px>欲令昭昭以覺聖朝。</font><font size=4px color="#009090"><font size=4px>〔朝，直遙翻。〕</font></font><font size=4px>昔詩人所刺，春秋所譏，指象如此，殆不在他。由後視前，忿邑非之；</font><font size=4px color="#009090"><font size=4px>〔師古曰：由，從也。邑，於邑也。〕</font></font><font size=4px>逮身所行，不自鏡見，則以為可，計之過者。</font><font size=4px color="#009090"><font size=4px>〔師古曰：逮，及也。鏡，鑒照也。自以所行為可，是計策之誤者。〕</font></font><font size=4px>願陛下加致精誠，思承始初，事稽諸古，以厭下心，</font><font size=4px color="#009090"><font size=4px>〔師古曰：每事皆考於古者。厭，滿也，音一贍翻。〕</font></font><font size=4px>則黎庶群生無不說喜，</font><font size=4px color="#009090"><font size=4px>〔說，讀曰：悅。〕</font></font><font size=4px>上帝百神收還威怒，禎祥福祿，何嫌不報！」</font><font size=4px color="#009090"><font size=4px>〔師古曰：嫌，疑也。〕</font></font><font size=4px>

 　　上又徵孔光詣公車，問以日食事，拜為光祿大夫，秩中二千石，給事中，位次丞相。

 　　初，王莽既就國，</font><font size=4px color="#009090"><font size=4px>〔建平二年，莽就國。〕</font></font><font size=4px>杜門自守。其中子獲殺奴，</font><font size=4px color="#009090"><font size=4px>〔中，讀曰仲。〕</font></font><font size=4px>莽切責獲，令自殺。在國三歲，吏民上書冤訟莽者百數。</font><font size=4px color="#009090"><font size=4px>〔師古曰：言其 合管朝政，不當就國也。上，時掌翻。〕</font></font><font size=4px>至是，賢良周護、宋崇等對策，復深訟莽功德；</font><font size=4px color="#009090"><font size=4px>〔復，扶又翻。〕</font></font><font size=4px>上於是徵莽及平阿侯仁還京師，侍太后。</font><font size=4px color="#009090"><font size=4px>〔侍太皇太后 也。〕</font></font><font size=4px>

 　　董賢因日食之變以沮傅晏、息夫躬之策，</font><font size=4px color="#009090"><font size=4px>〔沮，在呂翻。〕</font></font><font size=4px>辛卯，</font><span class="h"><font size=4px>【章：甲十六行本「卯」作「亥」；乙十一行本同；退齋校同。】</font></font><font size=4px>上收晏印綬，罷就第。

 　　丁巳，皇太太后傅氏崩，合葬渭陵，稱孝元傅皇后。</font><font size=4px color="#009090"><font size=4px>〔史記正義曰：漢帝后同陵則為合葬，不合陵也；諸陵皆如此。傅氏以側室而合葬，稱孝元傅皇后，太皇太　后在上，此心為何如邪！宜其啟王莽而授之以柄也。〕</font></font><font size=4px>

 　　丞相、御史奏息夫躬、孫寵等罪過，上乃免躬、寵官，遣就國；又罷侍中、諸曹、黃門郎數十人。</font><font size=4px color="#009090"><font size=4px>〔丁、傅之親黨也。〕</font></font><font size=4px>

 　　鮑宣上書曰：「陛下父事天，母事地，子養黎民；即位以來，父虧明，母震動，子訛言相驚恐。今日食於三始，</font><font size=4px color="#009090"><font size=4px>〔如淳曰：正月一日為歲之朝、月之朝、日之朝。朝，猶始也。〕</font></font><font size=4px>誠可畏懼。小民正朔日尚恐毀敗器物，</font><font size=4px color="#009090"><font size=4px>〔敗，補邁翻。〕</font></font><font size=4px>何況於日虧乎！陛下深內自責，避正殿，舉直言，求過失，罷退外親及旁仄素餐之人，徵拜孔光為光 祿大夫，發覺孫寵、息夫躬過惡，免官遣就國，眾庶歙然，莫不說喜。</font><font size=4px color="#009090"><font size=4px>〔師古曰：歙，音翕。〕</font></font><font size=4px>天人同心，人心說則天意解矣。</font><font size=4px color="#009090"><font size=4px>〔說，讀曰悅。〕</font></font><font size=4px>乃二月丙戌，白虹千日，</font><font size=4px color="#009090"><font size=4px>〔虹，日旁氣也。白，兵象。干，犯也。〕</font></font><font size=4px>連陰不雨，此天下</font><span class="h"><font size=4px>【張：「下」作「有」。】</font></font><font size=4px>憂結未解，民有怨望未塞者也。</font><font size=4px color="#009090"><font size=4px>〔塞，悉則翻。〕</font></font><font size=4px>侍中、駙馬都尉 董賢，本無葭莩之親，但以令色、諛言自進，</font><font size=4px color="#009090"><font size=4px>〔令，善也。諛，諂也。孔安國曰：令色，無質。巧言，無實。〕</font></font><font size=4px>賞賜無度，竭盡府臧，</font><font size=4px color="#009090"><font size=4px>〔臧，讀曰藏；音徂浪翻。〕</font></font><font size=4px>并合三第，尚以為小，復壞暴至。</font><font size=4px color="#009090"><font size=4px>〔師古曰：時以三第總為一第，賜賢，猶嫌涖小，復取暴室之地以增益之也。復，扶又翻；下同。〕</font></font><font size=4px>賢父、子坐使天子使者，</font><font size=4px color="#009090"><font size=4px>〔言其驕慢也。〕</font></font><font size=4px>將作治第，</font><font size=4px color="#009090"><font size=4px>〔將作大匠，掌治宮室，使為之治第。治，直之翻。〕</font></font><font size=4px>行夜吏卒皆得賞賜，</font><font size=4px color="#009090"><font size=4px>〔師古曰：為賢第上持時行夜者。行，音下孟翻。〕</font></font><font size=4px>上冢有會，輒太官為供。</font><font size=4px color="#009090"><font size=4px>〔為之供具也。為，于偽翻；下同。〕</font></font><font size=4px>海內頁獻，當養一君，今反盡之賢家，豈天意與民意邪！天不可久負，</font><font size=4px color="#009090"><font size=4px>〔暴殄天物以私嬖倖，是為負天。〕</font></font><font size=4px>厚之如此，反所以害之也！誠欲哀賢，宜為謝過天志，解讎海內，免遣就國，收乘輿器物還之縣官，</font><font size=4px color="#009090"><font size=4px>〔此所謂謝過解讎也。為，于偽翻。乘，繩證翻。〕</font></font><font size=4px></font><span class="h"><font size=4px>【章：甲十六行本「可」上有「如此」二字；乙十一行本同；孔本同；張校同。】</font></font><font size=4px>可以父子終其性命；不者，海內之所仇，未有得久安者也。孫寵、息夫躬不宜居國，可皆免，以視天下。</font><font size=4px color="#009090"><font size=4px>〔師古曰：視，讀曰示。〕</font></font><font size=4px>復徵何武、師丹、彭宣、傅喜，曠然使民易視，以應天心，建立大政，興太平之端。」上感大異，納宣言，徵何武、彭宣；拜鮑宣為司隸。
 
 　　上託傅太后遺詔，令太皇太后下丞相、御史，益封董賢二千戶，</font><font size=4px color="#009090"><font size=4px>〔賢先封千戶。下，遐稼翻。〕</font></font><font size=4px>賜孔鄉侯、汝昌侯、陽新侯國。</font><font size=4px color="#009090"><font size=4px>〔三人者，先雖封侯，未有國邑；今賜之國邑也。陽新侯，即陽信侯鄭業。漢書傅昭儀傅作「陽信」，王嘉傳及恩澤侯表作「陽新」。〕</font></font><font size=4px>王嘉封還詔書，</font><font size=4px color="#009090"><font size=4px>〔後世給、舍封駁本此。師古曰：還，謂欲上之於天子也。〕</font></font><font size=4px>因奏封事諫曰：「臣聞爵祿、土地，天之有也。書云：『天命有德，五服五章哉！』</font><font size=4px color="#009090"><font size=4px>〔師古曰：虞書皋陶謨之辭也。言皇天命有德者以居列位，天子、諸侯、卿、大夫、士，尊卑之服，采章各異也。〕</font></font><font size=4px>王者代天爵人，尤宜慎之。裂地而封，不得其宜，則眾庶不服，感動陰陽，其害疾自深。</font><font size=4px color="#009090"><font size=4px>〔師古曰：言此氣損害，故令天子身有疾也。〕</font></font><font size=4px>今聖體久不平，此臣嘉所內懼也。高安侯賢，佞幸之臣，陛下傾爵位以貴之，單貨財以富之，</font><font size=4px color="#009090"><font size=4px>〔師古曰：單，盡也。〕</font></font><font size=4px>損至尊以寵之，</font><font size=4px color="#009090"><font size=4px>〔師古曰：言上意傾惑，為下所窺也。余謂帝為賢治第，儗於宮闕，乘輿器物充牣其家，此所謂損至尊以寵之也。〕</font></font><font size=4px>主威已黜，府臧已竭，唯恐不足。財皆民力所為，孝文</font><span class="h"><font size=4px>【章：甲十六行本「文」下有「皇帝」二字；乙十一行本同；孔本同；張校同。】</font></font><font size=4px>欲起露臺，重百金之費，克己不作。</font><font size=4px color="#009090"><font size=4px>〔事見文帝紀。〕</font></font><font size=4px>今賢散公賦以施私惠，一家至受千金，往古以來，貴臣未嘗有此，流聞四方，皆同怨之。里諺曰：『千人所指，無病而死。』臣常為之寒心。</font><font size=4px color="#009090"><font size=4px>〔為，于偽翻。〕</font></font><font size=4px>今太皇太后以永信太后遺詔詔丞相、御史，益賢戶，賜三侯國，臣嘉竊惑。山崩、地動、日食於三朝，皆陰侵陽之戒也。前賢已再封，</font><font size=4px color="#009090"><font size=4px>〔謂賢先封關內侯，繼封高安侯也。〕</font></font><font size=4px>晏、商再易邑，</font><font size=4px color="#009090"><font size=4px>〔商先嗣爵崇祖侯，後改封汝昌侯。晏無所考。按表，晏先以皇后父封三千戶，又益二千戶，食邑於夏丘。〕</font></font><font size=4px>業緣私橫求，</font><font size=4px color="#009090"><font size=4px>〔橫，戶孟翻。〕</font></font><font size=4px>恩已過厚，求索自恣，不知厭足，甚傷尊尊之義，</font><font size=4px color="#009090"><font size=4px>〔封三侯者，所以尊傅太后。今求濫恩，不知厭足，則傷尊尊之義矣。索，山客翻。厭，於鹽翻。〕</font></font><font size=4px>不可以示天下，為害痛矣！</font><font size=4px color="#009090"><font size=4px>〔痛，甚也。〕</font></font><font size=4px>臣驕侵罔，</font><font size=4px color="#009090"><font size=4px>〔師古曰：罔，謂誣蔽也。〕</font></font><font size=4px>陰陽失節，氣感相動，害及身體。陛下寢疾久不平，繼嗣未立，宜思正萬事，順天人之心，以求福祐，乃</font><span class="h"><font size=4px>【章：甲十六本「乃」作「柰」；乙十一行本同；孔本同；張校同。】</font></font><font size=4px>何輕身肆意，</font><font size=4px color="#009090"><font size=4px>〔師古曰：肆，放也。〕</font></font><font size=4px>不念高祖之勤苦，垂立制度，欲傳之於無窮哉！臣謹封上詔書，不敢露見；</font><font size=4px color="#009090"><font size=4px>〔上，時掌翻。見，賢遍翻。〕</font></font><font size=4px>非愛死而不自法，</font><font size=4px color="#009090"><font size=4px>〔謂不以違拒詔指之法自劾也。〕</font></font><font size=4px>恐天下聞之，故不敢自劾。」</font><font size=4px color="#009090"><font size=4px>〔言自劾則天下知其事也。劾，戶概翻。〕</font></font><font size=4px>

 　　初，廷尉梁相治東平王雲獄時，冬月未盡二旬，而相心疑雲冤獄，有飾辭，</font><font size=4px color="#009090"><font size=4px>〔師古曰：假飾之辭，非其實也。治，直之翻。〕</font></font><font size=4px>奏欲傳之長安，</font><font size=4px color="#009090"><font size=4px>〔師古曰：傳，謂移其獄事也。傳，知戀翻。〕</font></font><font size=4px>更下公卿覆治。</font><font size=4px color="#009090"><font size=4px>〔下，遐稼翻；下同。〕</font></font><font size=4px>尚書令鞫譚，僕射宗伯鳳以為可許。</font><font size=4px color="#009090"><font size=4px>〔師古曰：鞫及宗伯，皆姓也。宗伯，以官為氏。鞫，音居六翻。〕</font></font><font size=4px>天子以為相等皆見上體不平，外內顧望，操持兩心，</font><font size=4px color="#009090"><font size=4px>〔師古曰：操，音千高翻。〕</font></font><font size=4px>幸雲踰冬，無討賊疾惡主讎之意，</font><font size=4px color="#009090"><font size=4px>〔謂僥幸雲獄踰冬，則雲可以減死也。〕</font></font><font size=4px>免相等皆為庶人。後數月，大赦，嘉薦「相等皆有材行，</font><font size=4px color="#009090"><font size=4px>〔行，下孟翻。〕</font></font><font size=4px>聖王有計功除過，臣竊為朝廷惜此三人。」</font><font size=4px color="#009090"><font size=4px>〔按公卿表，建平元年，大司農梁相為廷尉；二年，貶為東海都尉。三年，左馮翊方賞為廷尉；四年，徙。本紀，東平王雲有罪自殺，在建平四年；大赦天下，在今年正月。若以表為證，則當治東平時，廷尉乃方賞，非梁相。表言相貶，不言免為庶人。又今年大赦，上距建平三年十二月治東平獄時，已一翆有餘，是大赦亦不在後數月也。通鑑書王嘉薦梁相等三人，全取漢書王嘉傳；然傳與紀、表歲月自相牴牾。繫年之書，可謂難矣！為，不偽翻；下同。〕</font></font><font size=4px>書奏，上不能平。</font><font size=4px color="#009090"><font size=4px>〔師古曰：心怒也。〕</font></font><font size=4px>後二十餘日，嘉封還益董賢戶事，上乃發怒，召嘉詣尚書，責問以「相等前坐不忠，罪惡著聞，君時輒已自劾；今又稱譽，云『為朝廷惜之』，何也﹖</font><font size=4px color="#009090"><font size=4px>〔劾，戶概翻。譽，音余。〕</font></font><font size=4px>嘉免冠謝罪。

 　　事下將軍朝者，</font><font size=4px color="#009090"><font size=4px>〔朝者，當時見入朝之臣也。朝，直遙翻。〕</font></font><font size=4px>光祿大夫孔光等劾「嘉迷國罔上，不道，請謁者召嘉詣廷尉詔獄。」議郎龔等以為「嘉言事前後相違，宜奪爵土，免為庶人。」永信少府猛等以為「嘉罪名雖應法，</font><font size=4px color="#009090"><font size=4px>〔謂法當下吏也。〕</font></font><font size=4px>大臣括髮關械，裸躬就笞，</font><font size=4px color="#009090"><font size=4px>〔師古曰：括，結也。關，貫也。裸，露也。〕</font></font><font size=4px>非所以重國，褒宗廟也。」上不聽，</font><span class="h"><font size=4px>【章：甲十六行本「聽」下有「三月」二字；乙十一本同；孔本同；張校同。】</font></font><font size=4px>詔「假謁者節，召丞相詣廷尉詔獄。」

 　　使者既到，府掾、史涕泣，共和藥進嘉，</font><font size=4px color="#009090"><font size=4px>〔掾，俞絹翻。和，戶臥翻。〕</font></font><font size=4px>嘉不肯服。主簿曰：「將相不對理陳冤，相踵以為故事，</font><font size=4px color="#009090"><font size=4px>〔自周勃繫獄，賈誼以為言，文帝自此待大臣有節，將相有罪皆自殺，不受刑。然景帝時，周亞夫、武帝時公孫賀、劉屈氂猶下獄死。相踵為故事，言其概也。理，獄也。對理，對獄也。言大臣之體，縱有冤，不對獄而自陳也。師古曰：踵，猶躡也。〕</font></font><font size=4px>君侯宜引決！」</font><font size=4px color="#009090"><font size=4px>〔師古曰：令自殺也。〕</font></font><font size=4px>使者危坐府門上，</font><font size=4px color="#009090"><font size=4px>〔師古曰：以逼促嘉也。〕</font></font><font size=4px>主簿復前進藥。嘉引藥柸以擊地，謂官屬曰：</font><font size=4px color="#009090"><font size=4px>〔官屬，謂掾、史、主簿等。〕</font></font><font size=4px>「丞相幸得備位三公，奉職負國，當伏刑都市，以示 萬眾。丞相豈兒女子邪！何謂咀藥而死！」</font><font size=4px color="#009090"><font size=4px>〔師古曰：咀，嚼也，音材汝翻。〕</font></font><font size=4px>嘉遂裝，出見使者，再拜受詔；</font><font size=4px color="#009090"><font size=4px>〔裝出者，朝服而出。〕</font></font><font size=4px>乘吏小車，去蓋，不冠， </font><font size=4px color="#009090"><font size=4px>〔去，羌呂翻。〕</font></font><font size=4px>隨使者詣廷尉。廷尉收嘉丞相、新甫侯印綬，</font><font size=4px color="#009090"><font size=4px>〔恩澤侯表：新甫侯，國於南陽新野。〕</font></font><font size=4px>縛嘉載致都船詔獄。</font><font size=4px color="#009090"><font size=4px>〔百官表：執金吾屬官，有中壘、封 互、武庫、都船四令、丞。如淳曰：漢儀注有寺互、都船獄。〕</font></font><font size=4px>上聞嘉生自詣吏，大怒，</font><font size=4px color="#009090"><font size=4px>〔上欲嘉自裁，而嘉詣獄，故大怒。〕</font></font><font size=4px>使將軍以下與五二千石雜治。</font><font size=4px color="#009090"><font size=4px>〔漢治大臣獄，率使五二千石，今又使將軍同治之，怒之甚也。晉灼曰：大臣獄重，故使秩二千石者五人雜治之。〕</font></font><font size=4px>吏詰問嘉，</font><font size=4px color="#009090"><font size=4px>〔詰，去吉翻。〕</font></font><font size=4px>嘉對曰：「案事者思得實。竊見相等前治東平王獄，不以雲為不當死，欲關公卿，示重慎，</font><font size=4px color="#009090"><font size=4px>〔關，會也。古者獄成命三公、六卿參聽之，示明謹於用刑也。〕</font></font><font size=4px>誠不見其外內顧望、阿附為雲驗，</font><font size=4px color="#009090"><font size=4px>〔驗，徵驗也。為，于偽翻；下同。〕</font></font><font size=4px>復幸得蒙大赦。</font><font size=4px color="#009090"><font size=4px>〔復，扶又翻。〕</font></font><font size=4px>相等皆良善吏，臣竊為國惜賢，不私此人。」獄吏曰：「苟如此，則君何以為罪猶當，有以負國，不空入獄矣﹖」</font><font size=4px color="#009090"><font size=4px>〔吏欲文致以負國之罪，故云然。〕</font></font><font size=4px>吏稍侵嘉，嘉喟然仰天歎曰：</font><font size=4px color="#009090"><font size=4px>〔喟，丘愧翻；歎息之聲。〕</font></font><font size=4px>「幸得充備宰相，不能進賢、退不肖，以是負國，死有餘責。」</font><font size=4px color="#009090"><font size=4px>〔吏責負國，故以此 對。〕</font></font><font size=4px>吏問賢、不肖主名。嘉曰：「賢，故丞相孔光、故大司空何武，不能進；惡，高安侯董賢父、子</font><span class="h"><font size=4px>【章：甲十六行本「子」下有「佞邪」二字；乙十一行本 同；孔本同；張校同。】</font></font><font size=4px>亂朝，而不能退。</font><font size=4px color="#009090"><font size=4px>〔惡，烏路翻。朝，直遙翻。〕</font></font><font size=4px>罪當死，死無所恨！」嘉繫獄二十餘日，不食，歐血而死。

 　　己而上覽其對，思嘉言，會御史大夫賈延免，夏，五月，乙卯，以孔光為御史大夫。秋，七月，丙午，以光為丞相，復故國博山侯；又以氾鄉侯何武為御史大夫。上乃知孔光前免非其罪，以過近臣毀短光者，</font><font size=4px color="#009090"><font size=4px>〔光免事見上卷建平二年。過，督過也；咎之也。〕</font></font><font size=4px>曰：「傅嘉前為侍中，毀譖仁賢，誣愬大臣，令俊艾者久失其位，</font><font size=4px color="#009090"><font size=4px>〔師古曰：艾，讀曰乂。〕</font></font><font size=4px>其免嘉為庶人，歸故郡。」</font><font size=4px color="#009090"><font size=4px>〔傅氏本河內溫人。〕</font></font><font size=4px>

 　　八月，何武徙為前將軍。辛卯，光祿大夫彭宣為御史大夫。

 　　司隸鮑宣坐摧辱丞相，拒閉使者，無人臣禮，減死髡鉗。</font><font size=4px color="#009090"><font size=4px>〔丞相孔光四時行園陵，官屬行馳道中。宣使吏鉤止丞相掾。史，沒入其車馬，摧辱丞相。事下御史中丞。侍御史至司隸官，欲捕從事，閉門不肯內，坐以拒閉使者罪。〕</font></font><font size=4px>

 　　大司馬丁明素重王嘉，以其死而憐之；九月，乙卯，冊免明，使就第。

 　　冬，十一月，壬午，以故定陶太傅、光祿大夫韋賞為大司馬、車騎將軍。己丑，賞卒。</font><font size=4px color="#009090"><font size=4px>〔成帝省王國太傅，更曰傅。此猶曰太傅者，習於舊稱，未能頓從新稱也。賞，韋賢之孫，弘之子也。〕</font></font><font size=4px>

 　　十二月，庚子，以侍中、駙馬都尉董賢為大司馬、衛將軍，冊曰：「建爾于公，以為漢輔！往悉爾心，匡正庶事，允執其中！」是時賢年二十二，雖為二公，常給事中，領尚書事，</font><font size=4px color="#009090"><font size=4px>〔給事禁中而領尚書事也。〕</font></font><font size=4px>百官因賢奏事。</font><font size=4px color="#009090"><font size=4px>〔審食其以丞相而侍禁中，呂后嬖之也。董賢以三公侍禁中，哀帝嬖之也。論道經邦之任安在哉！〕</font></font><font size=4px>以父衛尉恭不宜在卿位，徙為光祿大夫、秩中二千石；弟寬信代賢為駙馬都尉。董氏親屬皆侍中、諸曹、奉朝請，寵在丁、傅之右矣。</font><font size=4px color="#009090"><font size=4px>〔朝，直遙翻。請，才性翻，又如字。〕</font></font><font size=4px>

 　　初，丞相孔光為御史大夫，賢父恭為御史，事光；及賢為大司馬，與光為三公。上故令賢私過光。</font><font size=4px color="#009090"><font size=4px>〔令私往見之，觀其所以接之者何如也。〕</font></font><font size=4px>光雅恭謹，</font><font size=4px color="#009090"><font size=4px>〔雅，素也。〕</font></font><font size=4px>知上欲尊寵賢。及聞賢當來也，光警戒衣冠出門待，望見賢車乃卻入，賢至中門，光入閤，既下車，乃出，拜謁、送迎甚謹，不敢以賓客鈞敵之禮。</font><font size=4px color="#009090"><font size=4px>〔此非恭而無禮者邪！光能卑事董賢，則必能曲徇王莽矣。〕</font></font><font size=4px>上聞之，喜，立拜光兩兄子為諫大夫、</font><font size=4px color="#009090"><font size=4px>〔光有三兄，福、捷、喜。未知兩兄子為誰。〕</font></font><font size=4px>常侍。</font><font size=4px color="#009090"><font size=4px>〔為諫大夫而加常侍官也。〕</font></font><font size=4px>賢自是權與人主侔矣。</font><font size=4px color="#009090"><font size=4px>〔師古曰：侔，等也。〕</font></font><font size=4px>

 　　是時，成帝外家王氏衰廢，唯平阿侯譚子去疾為侍中，</font><font size=4px color="#009090"><font size=4px>〔去，羌呂翻。〕</font></font><font size=4px>弟閎為中常侍。閎妻父中郎將蕭咸，前將軍望之子也，賢父恭慕之，欲為子寬信求咸女為婦，</font><font size=4px color="#009090"><font size=4px>〔為，不偽翻。〕</font></font><font size=4px>使閎言之。咸惶恐不敢當，私謂閎曰：「董公為大司馬，冊文言『允執其中』，此乃堯禪舜之文，</font><font size=4px color="#009090"><font size=4px>〔論語：堯曰：「咨，爾舜，天之曆數在爾躬；允執其中，四海困窮，天祿永終！」舜亦以命禹。道統之傳，此乎出也。〕</font></font><font size=4px>非三公故事，</font><font size=4px color="#009090"><font size=4px>〔言考之漢家故事，冊三公者未嘗有此語也。〕</font></font><font size=4px>長老見者莫不心懼。</font><font size=4px color="#009090"><font size=4px>〔長，知兩翻。〕</font></font><font size=4px>此豈家人子所能堪邪！」</font><font size=4px color="#009090"><font size=4px>〔師古曰：家人，猶言庶人也。蓋咸自謂。〕</font></font><font size=4px>閎性有知略，</font><font size=4px color="#009090"><font size=4px>〔知，讀曰智。〕</font></font><font size=4px>聞咸言，亦悟；乃還報恭，深達咸自謙薄之意。恭歎曰：「我家何用負天下，而為人 所畏如是！」意不說。</font><font size=4px color="#009090"><font size=4px>〔說，讀曰悅；下同。〕</font></font><font size=4px>後上置酒麒麟殿，</font><font size=4px color="#009090"><font size=4px>〔師古曰：在未央宮中。〕</font></font><font size=4px>賢父子、親屬宴飲，侍中、中常侍皆在側，上有酒所，</font><font size=4px color="#009090"><font size=4px>〔師古曰：言酒 在體中。〕</font></font><font size=4px>從容視賢</font><font size=4px color="#009090"><font size=4px>〔從，千容翻。〕</font></font><font size=4px>笑曰：「吾欲法堯禪舜，何如﹖王閎進曰：「天下乃高皇帝天下，非陛下</font><span class="h"><font size=4px>【章：甲十六行本「下」下有「之」字；乙十一行本同；孔本同。】</font></font><font size=4px>有也！陛下承宗廟，當傳子孫於亡窮，統業至重，天子亡戲言！」</font><font size=4px color="#009090"><font size=4px>〔周成王剪桐葉為珪，與小弱弟戲曰：「以封汝。」周公入賀。王曰：「戲也。」周公曰：「王者不可戲！」乃封小弱弟於唐。古亡、無通。〕</font></font><font size=4px>上默然不說，左右皆恐。於是遣閎出歸郎署。</font><font size=4px color="#009090"><font size=4px>〔三署郎各有署舍；遣出，不得侍禁中也。考異曰：董賢傳但云「遣閎出不得復侍宴。」自「歸郎署」以下，皆漢紀所載也。荀紀無漢書外事，不知此語荀悅何從得之。又云：「閎歸郎署二十日，長樂宮深為閎謝。又御史大夫彭宣上封事，言國安危繼嗣事，上覺寤，召閎。」按太皇太后居長信宮；云長樂宮，誤也。余按漢書註，長信宮以長樂宮中長信殿為稱，亦可言長樂宮也。〕</font></font><font size=4px>

 　　久之，太皇太后為閎謝，復召閎還。</font><font size=4px color="#009090"><font size=4px>〔為，于偽翻。復，扶又翻；下同。〕</font></font><font size=4px>閎遂上書諫曰：「臣聞王者立三公，法三光，</font><font size=4px color="#009090"><font size=4px>〔三光，日、月、星也。上，時掌翻。〕</font></font><font size=4px>居之者當得賢人。易曰：『鼎折足，覆公餗，』喻三公非其人也。</font><font size=4px color="#009090"><font size=4px>〔易鼎之九四曰：鼎折足，覆公餗。餗，音送鹿翻。虞云：八珍之具也。馬云：贽也。贽，音之然翻。鄭云：菜也。折，而設翻。〕</font></font><font size=4px>昔孝文皇帝幸鄧通，不過中大夫，武帝幸韓嫣，賞賜而已，皆不在大位。</font><font size=4px color="#009090"><font size=4px>〔武帝幸韓嫣，賞賜儗鄧通，位不過上大夫，以罪賜死。嫣，於虔翻。〕</font></font><font size=4px>今大司馬、衛將軍董賢，無功於漢朝，又無肺腑之連，復無名迹高行以矯世，</font><font size=4px color="#009090"><font size=4px>〔行，戶孟翻。〕</font></font><font size=4px>昇擢數年，列備鼎足，典衛禁兵，無功封爵，父子、兄弟橫蒙拔擢，賞賜空竭帑藏，</font><font size=4px color="#009090"><font size=4px>〔橫，戶孟翻。帑，它朗翻。藏，徂浪翻。〕</font></font><font size=4px>萬民諠譁，偶言道路，誠不當天心也！昔褒神蚖變化為人，實生褒姒，亂周國，</font><font size=4px color="#009090"><font size=4px>〔國語曰：夏之衰也，有二龍降于夏庭，言曰：「予褒之二君也。」夏后請其漦而藏之，歷殷、周莫敢發也。至厲王之末，發而觀之，漦流於庭，不可除也。王使婦人不帷而譟之，其神化為玄蚖，入于王府；府之童妾既塀而遭之，既笄而孕，懼而棄之。鬻纒弧者收以奔褒，是為褒姒。褒人有獄，以入於幽王。王嬖之，生伯服，遂黜申后而立褒姒，廢太子而立伯服，以亂周國。蚖，音元，又吾官翻。漦，似甾翻。纒，於琰翻。〕</font></font><font size=4px>恐陛下有過失之譏，賢有小人不知進退之禍，非所以垂法後世也！」上雖不從閎言，多其年少志強，</font><font size=4px color="#009090"><font size=4px>〔少，詩照翻；下同。〕</font></font><font size=4px>亦不罪也。

 　　二年（庚申、前一）

 　　春，正月，匈奴單于及烏孫大昆彌伊秩靡皆來朝，</font><font size=4px color="#009090"><font size=4px>〔朝，直遙翻。〕</font></font><font size=4px>漢以為榮。是時西域凡五十國，</font><font size=4px color="#009090"><font size=4px>〔三十六國，分為五十餘國。〕</font></font><font size=4px>自譯長至將、相、侯、王皆佩漢印綬，凡三百七十六人；</font><font size=4px color="#009090"><font size=4px>〔譯長之官，西域諸國皆有之，所以通其國之語言於中國。長，知兩翻。〕</font></font><font size=4px>而康居、大月氏、安息。罽賓、烏弋之屬，</font><font size=4px color="#009090"><font size=4px>〔烏弋山離國去長安萬二千二百里，不屬都護，東與罽賓、西與舭靬、條支接。氏，音支。罽，音計。〕</font></font><font size=4px>皆以絕遠，不在數中，其來貢獻，則相與報，不督錄總領也。</font><font size=4px color="#009090"><font size=4px>〔正謂不屬都護也。〕</font></font><font size=4px>自黃龍以來，單于每入朝，其賞賜錦繡、繒絮輒加厚於前，以慰接之。單于宴見，</font><font size=4px color="#009090"><font size=4px>〔見，賢遍翻。〕</font></font><font size=4px>群臣在前，單于怪董賢年少，以問譯。</font><font size=4px color="#009090"><font size=4px>〔師古曰：譯，傳語之人也。〕</font></font><font size=4px>上令譯報曰：大司馬年少，以大賢居位。」單于乃起，拜賀漢得賢臣。是時上以太歲厭勝所在，</font><font size=4px color="#009090"><font size=4px>〔是年太歲在申。師古曰：厭，音一涉翻。〕</font></font><font size=4px>舍單于上林苑蒲陶宮，</font><font size=4px color="#009090"><font size=4px>〔蒲陶，本出大宛。武帝伐大宛，采蒲陶種植之離宮，宮由此得名。師古曰：舍，止宿。〕</font></font><font size=4px>告之以加敬於單于；單于知之，不悅。

 　　夏，四月，壬辰晦，日有食之。

 　　五月，甲子，正三公官分職。</font><font size=4px color="#009090"><font size=4px>〔成帝綏和二年，置三公官。哀帝建平三年，罷。今復正三公官名。分職，謂大司馬掌兵事，大司徒掌人民事，大司空掌水土事。分，扶問翻。〕</font></font><font size=4px>大司馬、衛將軍董賢為大司馬；丞相孔光為大司徒；彭</font><span class="h"><font size=4px>【章：甲十六行本「彭」上有「御史大夫」四字；乙十一本同；孔本同；張校同。】</font></font><font size=4px>宣為大司空，封長平侯。</font><font size=4px color="#009090"><font size=4px>〔恩澤侯表：長平侯，國於濟南。〕</font></font><font size=4px>

 　　六月，戊午，帝崩于未央宮。</font><font size=4px color="#009090"><font size=4px>〔臣瓚曰：帝年二十即位；即位六年，壽二十五。師古曰：即位明年乃改元，壽二十六。〕</font></font><font size=4px>

 　　帝睹孝成之世祿去王室，</font><font size=4px color="#009090"><font size=4px>〔謂政在王氏也。〕</font></font><font size=4px>及即位，屢誅大臣，</font><font size=4px color="#009090"><font size=4px>〔謂殺朱博、王嘉等。〕</font></font><font size=4px>欲強主威以則武、宣。</font><font size=4px color="#009090"><font size=4px>〔師古曰：則，法也。〕</font></font><font size=4px>然而寵信讒諂，</font><font size=4px color="#009090"><font size=4px>〔謂趙昌、董賢、息夫躬等。〕</font></font><font size=4px>憎疾忠直，</font><font size=4px color="#009090"><font size=4px>〔謂師丹、傅喜、鄭崇等。〕</font></font><font size=4px>漢業由是遂衰。

 　　太皇太后聞帝崩，即日駕之未央宮，</font><font size=4px color="#009090"><font size=4px>〔之，往也。〕</font></font><font size=4px>收取璽綬。</font><font size=4px color="#009090"><font size=4px>〔璽，斯氏翻。綬，音受。〕</font></font><font size=4px>太后召大司馬賢，引見東箱，</font><font size=4px color="#009090"><font size=4px>〔見，賢遍翻。〕</font></font><font size=4px>問以喪事調度；</font><font size=4px color="#009090"><font size=4px>〔師古曰：調，選發也。度，計料也。調，徒弔翻。〕</font></font><font size=4px>賢內憂，不能對，免冠謝。太后曰：「新都侯莽，前以大司馬奉送先帝大行，</font><font size=4px color="#009090"><font size=4px>〔謂成帝之喪也。〕</font></font><font size=4px>曉習故事，吾令莽佐君。」賢頓首：「幸甚！」太后遣使者馳召莽，詔尚書，諸發兵符節、百官奏事、中黃門、期門兵皆屬莽。</font><font size=4px color="#009090"><font size=4px>〔中黃門，守禁門黃闥者也。期門兵，守衛殿門者也。〕</font></font><font size=4px>莽以太后指，使尚書劾賢，帝病不親醫藥，</font><font size=4px color="#009090"><font size=4px>〔劾，戶概翻。〕</font></font><font size=4px>禁止賢不得入宮殿司馬中；　</font><font size=4px color="#009090"><font size=4px>〔據漢書趙充國傳：子卬，入莫府司馬中亂屯兵。如淳註曰：司馬中，律所謂營軍司馬中也。余謂此宮殿司馬中，蓋宮殿屯衛司馬中也。〕</font></font><font size=4px>賢不知所為，詣闕免冠徒跣謝。己未，莽使謁者以太后詔即闕下冊賢</font><font size=4px color="#009090"><font size=4px>〔師古曰：即，就也。〕</font></font><font size=4px>曰：「賢年少，未更事理，</font><font size=4px color="#009090"><font size=4px>〔少，詩照翻。師古曰：更，歷也，音工衡翻。〕</font></font><font size=4px>為大司馬，不合眾心，其收大司馬印綬，罷歸第！」即日，賢與妻皆自殺；家惶恐，夜葬。莽疑其詐死；有司奏請發賢棺，至獄診視，</font><font size=4px color="#009090"><font size=4px>〔師古曰：謂發冢取其棺柩也。診，驗也；音軫。〕</font></font><font size=4px>因埋獄中。太皇太后詔「公卿舉可大司馬者」。莽故大司馬，辭位避丁、傅，眾庶稱以為賢，</font><font size=4px color="#009090"><font size=4px>〔事見三十三卷綏和二年。〕</font></font><font size=4px>又太皇太后近親，自大司徒孔光以下，舉朝皆舉莽。</font><font size=4px color="#009090"><font size=4px>〔朝，直遙翻。〕</font></font><font size=4px>獨前將軍何武、左將軍公孫祿二人相與謀，以為「往時惠、昭之世，外戚呂、霍、上官持權，幾危社稷；</font><font size=4px color="#009090"><font size=4px>〔幾，居布翻。〕</font></font><font size=4px>今孝成、孝哀比世無嗣，</font><font size=4px color="#009090"><font size=4px>〔比，頻寐翻。〕</font></font><font size=4px>方當選立近親</font><span class="h"><font size=4px>【張：「親」下脫「輔」字。】</font></font><font size=4px>幼立，不宜令外戚大臣持權；</font><font size=4px color="#009090"><font size=4px>〔外戚大臣，謂王莽也。〕</font></font><font size=4px>親疏相錯，</font><font size=4px color="#009090"><font size=4px>〔親，謂外戚。疏，謂異姓之為將軍、公卿者。師古曰：錯，間雜也。〕</font></font><font size=4px>為國計便，」</font><font size=4px color="#009090"><font size=4px>〔為國之計，唯此為便。〕</font></font><font size=4px>於是武舉公孫祿可大司馬，而祿亦舉武。庚申，太皇太后自用莽為大司馬、領尚書事。

 　　太皇太后與莽議立嗣。安陽侯王舜，莽之從弟，其人修飭，</font><font size=4px color="#009090"><font size=4px>〔師古曰：飭，讀與敕同。敕，整也。從，才用翻。〕</font></font><font size=4px>太皇太后所信愛也，莽白以舜為車騎將軍。秋，七月，遣舜與大鴻臚左咸使持節迎中山王箕子以為嗣。</font><font size=4px color="#009090"><font size=4px>〔使持節者，奉使而持節也；魏、晉以下遂以為官稱。臚，陵如翻。嗣，祥吏翻。〕</font></font><font size=4px>

 　　莽又白太皇太后，詔有司以皇太后</font><span class="h"><font size=4px>【章：甲十六行本「后」下有「前」字；乙十一本同；孔本同。】</font></font><font size=4px>與女弟昭儀專寵錮寢，</font><font size=4px color="#009090"><font size=4px>〔錮，塞也。杜塞後宮侍寢之路，不使進御也。〕</font></font><font size=4px>殘滅繼嗣，</font><font size=4px color="#009090"><font size=4px>〔詳見上卷建平元年。〕</font></font><font size=4px>貶為孝成皇后，徙居北宮；又以定陶共王太后與孔鄉侯晏同心合謀，背恩忘本，專恣不軌，</font><font size=4px color="#009090"><font size=4px>〔背，蒲妹翻。〕</font></font><font size=4px>徙孝哀皇后退就桂宮，傅氏、丁氏皆免官爵歸故郡，</font><font size=4px color="#009090"><font size=4px>〔莽以積年閒退之久，一旦得權，無所不至。傅氏，河內人。丁氏，山陽人。〕</font></font><font size=4px>傅晏將妻子徙合浦。獨下詔褒揚傅喜曰：「高武侯喜，姿性端愨，</font><font size=4px color="#009090"><font size=4px>〔師古曰：愨，謹也，音口角翻。〕</font></font><font size=4px>論議忠直，雖與故定陶太后有屬，終不順指從邪，介然守節，以故斥逐就國。</font><font size=4px color="#009090"><font size=4px>〔喜就國見上卷建平二年。〕</font></font><font size=4px>傳不云乎：『歲寒然後知松柏之後凋也。』</font><font size=4px color="#009090"><font size=4px>〔師古曰：論語載孔子之言，以喻有節操之人也。〕</font></font><font size=4px>其還喜長安，位特進，奉朝請。」喜雖外見褒賞，孤立憂懼；後復遣就國，以壽終。</font><font size=4px color="#009090"><font size=4px>〔復，扶又翻。〕</font></font><font size=4px>莽又貶傅太后號為定陶共王母，丁太后號曰丁姬。莽又奏董賢父子驕恣奢僭，請收沒入財物縣官，諸以賢為官者皆免；父恭、弟寬信與家屬徙合浦，母別歸故郡鉅鹿。長安中小民讙譁，鄉其第哭，幾獲盜之。</font><font size=4px color="#009090"><font size=4px>〔師古曰：陽往哭之，實欲竊盜也。讙，音許爰翻。鄉，讀曰嚮。幾，讀曰冀。〕</font></font><font size=4px>縣官斥賣董氏財，凡四十三萬萬。賢所厚吏沛朱詡自劾去大司馬府，</font><font size=4px color="#009090"><font size=4px>〔劾，戶概翻。〕</font></font><font size=4px>買棺衣，收賢屍葬之　；莽聞之，以他罪擊殺詡。莽以大司徒孔光名儒，相三主，</font><font size=4px color="#009090"><font size=4px>〔成、哀及平帝為三主。〕</font></font><font size=4px>太后所敬，天下信之，於是盛尊事光，引光女婿甄邯為侍中、奉車都尉。</font><font size=4px color="#009090"><font size=4px>〔甄，之人翻，姓也。陳留風俗傳曰：舜陶甄河濱，其後為氏。邯，戶甘翻。〕</font></font><font size=4px>諸素所不說者，</font><font size=4px color="#009090"><font size=4px>〔說，讀曰悅。〕</font></font><font size=4px>莽皆傅致其罪，</font><font size=4px color="#009090"><font size=4px>〔師古曰：傅，讀曰附。附益而引致之，令入罪。〕</font></font><font size=4px>為請奏草，令邯持與光，以太后指風光，</font><font size=4px color="#009090"><font size=4px>〔師古曰：草，謂文書之槀草也。風，讀曰諷。〕</font></font><font size=4px>光素畏慎，不敢不上之；</font><font size=4px color="#009090"><font size=4px>〔上，時掌翻。〕</font></font><font size=4px>莽白太后，輒可其奏。於是劾奏何武、公孫祿互相稱舉，皆免官，武就國。又奏董宏子高昌侯武父為佞邪，奪爵。</font><font size=4px color="#009090"><font size=4px>〔宏為佞邪，謂請立丁姬為帝太后也。〕</font></font><font size=4px>又奏南郡太守毋將隆前為冀州牧，治中山馮太后獄，冤陷無辜，關內侯張由誣告骨肉，中太僕史立、泰山太守丁玄陷人入大辟，</font><font size=4px color="#009090"><font size=4px>〔事並見三十三卷建平元年。辟，毗亦翻。〕</font></font><font size=4px>河內太守趙昌譖害鄭崇，</font><font size=4px color="#009090"><font size=4px>〔事見上卷建平四年。〕</font></font><font size=4px>幸逢赦令，皆不宜處位在中土，</font><font size=4px color="#009090"><font size=4px>〔處，昌呂翻。〕</font></font><font size=4px>免為庶人，徙合浦。中山之獄，本立、玄自典考之，但與隆連名奏事；莽少時慕與隆交，隆不甚附，故因事擠之。</font><font size=4px color="#009090"><font size=4px>〔少，詩照翻。擠，子計翻，又牋西翻；排也。〕</font></font><font size=4px>

 　　紅陽侯立，太后親弟，雖不居位，莽以諸父內敬憚之，畏立從容言太后，令己不得肆意，復令光奏立罪惡：</font><font size=4px color="#009090"><font size=4px>〔從，千容翻。復，扶又翻；下同。〕</font></font><font size=4px>「前知定陵侯長犯大逆罪，</font><span class="h"><font size=4px>【章：甲十六行本「罪」下有「多受其賂」四字；乙十一行本同；孔本同；張校同；退齋校同。】</font></font><font size=4px>為言誤朝；</font><font size=4px color="#009090"><font size=4px>〔事見三十二卷成帝綏和元年。為，于偽翻。誤朝，誤朝廷也。朝，直遙翻。〕</font></font><font size=4px>後白以官婢楊寄私子為皇子，眾言曰：『呂氏、少帝復出，』</font><font size=4px color="#009090"><font size=4px>〔謂呂后名他人子為惠帝子也，事見十三卷。〕</font></font><font size=4px>紛紛為天下所疑，難以示來世，成襁褓之功；</font><font size=4px color="#009090"><font size=4px>〔謂難成輔立幼主之功。〕</font></font><font size=4px>請遣立就國。」太后不聽。莽曰：「今漢家衰，比世無嗣，</font><font size=4px color="#009090"><font size=4px>〔比，毗至翻。〕</font></font><font size=4px>太后獨代幼主統政，誠可畏懼。力用公正先天下，尚恐不從；</font><font size=4px color="#009090"><font size=4px>〔師古曰：力，勉力。先，悉薦翻。〕</font></font><font size=4px>今以私恩逆大臣議，如此，群下傾邪，亂從此起。宜可且遣就國，安後復徵召之。」</font><font size=4px color="#009090"><font size=4px>〔師古曰：安，猶徐也。余謂安，定也。安後，猶言事定後也。〕</font></font><font size=4px>太后不得已，遣立就國。莽之所以脅持上下，皆此類也。

 　　於是附順莽者拔擢，忤恨者誅滅，</font><font size=4px color="#009090"><font size=4px>〔忤，五故翻。〕</font></font><font size=4px>以王舜、王邑為腹心，甄豐、甄邯主擊斷，</font><font size=4px color="#009090"><font size=4px>〔斷，丁亂翻。〕</font></font><font size=4px>平晏領機事，</font><font size=4px color="#009090"><font size=4px>〔晏，當之子也。〕</font></font><font size=4px>劉秀典文章，孫建為爪牙。豐子尋、季子棻、</font><font size=4px color="#009090"><font size=4px>〔師古曰：棻，音扶云翻。〕</font></font><font size=4px>涿郡崔發、</font><font size=4px color="#009090"><font size=4px>〔姓譜：齊丁公之子，食采於崔，因以為氏。〕</font></font><font size=4px>南陽陳崇皆以材能幸於莽。莽色厲而言方，</font><font size=4px color="#009090"><font size=4px>〔師古曰；外示凜厲之色，而假為方直之言。〕</font></font><font size=4px>欲有所為，微見風采，</font><font size=4px color="#009090"><font size=4px>〔師古曰：見，音胡電翻。〕</font></font><font size=4px>黨與承其指意而顯奏之；莽稽首涕泣，固推讓，</font><font size=4px color="#009090"><font size=4px>〔稽，音啟。推，吐雷翻。〕</font></font><font size=4px>上以惑太后，下用示信於眾庶焉。

 　　八月，莽復白太皇太后，廢孝成皇后、孝哀皇后為庶人，就其園。</font><font size=4px color="#009090"><font size=4px>〔就孝成、孝哀寢廟園也。復，扶又翻。〕</font></font><font size=4px>是日，皆自殺。</font><font size=4px color="#009090"><font size=4px>〔考異曰：漢春秋「八月，甲寅」，未知胡旦所據。〕</font></font><font size=4px>

 　　大司空彭宣以王莽專權，乃上書言：「三公鼎足承君；一足不任，則覆亂美實。</font><font size=4px color="#009090"><font size=4px>〔師古曰：美實，謂鼎中之實也。易鼎卦九四爻辭曰：鼎折足，覆公餗。餗，食也。故宣引以為言。 任，音壬。〕</font></font><font size=4px>臣資性淺薄，年齒老眊，</font><font size=4px color="#009090"><font size=4px>〔師古曰：眊，與耄同。鄭玄曰：耄，惛忘也。〕</font></font><font size=4px>數伏疾病，</font><font size=4px color="#009090"><font size=4px>〔數，所角翻。〕</font></font><font size=4px>昏亂遺忘，</font><font size=4px color="#009090"><font size=4px>〔忘，巫放翻。〕</font></font><font size=4px>願上大司空、長 平侯印綬，</font><font size=4px color="#009090"><font size=4px>〔上，時掌翻。〕</font></font><font size=4px>乞骸骨歸鄉里，耥窴溝壑。」</font><font size=4px color="#009090"><font size=4px>〔耥，古俟字。窴，與填同。〕</font></font><font size=4px>莽白太后策免宣，使就國。莽恨宣求退，故不賜黃金、安車、駟馬。宣居 國數年，薨。

 　　班固贊曰：薛廣德保縣車之榮，平當逡巡有恥，彭宣見險而止，異乎苟患失之者矣！</font><font size=4px color="#009090"><font size=4px>〔薛廣德縣車，在元帝永光元年。平當不肯受封，在建平三年。通鑑因彭宣事以班贊繫之於此。縣，讀曰懸。〕</font></font><font size=4px>

 　　戊午，右將軍王崇為大司空，光祿勳東海馬宮為右將軍，</font><font size=4px color="#009090"><font size=4px>〔按班書，馬宮本姓馬矢氏，宮仕學，稱馬氏。〕</font></font><font size=4px>左曹、中郎將甄豐為光祿勳。</font><font size=4px color="#009090"><font size=4px>〔以中郎將加左曹官。〕</font></font><font size=4px>

 　　冬，十月，壬寅，葬孝哀皇帝於義陵。</font><font size=4px color="#009090"><font size=4px>〔臣瓚曰：自崩至葬凡百五日。義陵在扶風，去長安四十六里。考異曰：哀紀云：「九月，壬寅，葬義陵。」按長曆，是月辛酉朔，無壬寅；壬寅乃十月十二日。又臣瓚註曰：「自崩至葬凡一百五日。」按帝以六月戊午崩，然則葬在十月審矣，蓋本紀月誤也。〕</font></font><font size=4px>

 　　孝平皇帝上</font><font size=4px color="#009090"><font size=4px>〔荀悅曰：諱「衎」之字曰「樂」。應劭曰：諡法：布綱治紀曰平。余按帝本名箕子，元始二年始更名衎。〕</font></font><font size=4px>

 　　元始元年（辛酉、一）

 　　春，正月，王莽風益州，令塞外蠻夷自稱越裳氏重譯獻白雉一、黑雉二。</font><font size=4px color="#009090"><font size=4px>〔越裳註已見二十八卷元帝初元二年。參考諸家之說，越裳之地不在益州塞外。莽自以輔幼主，欲以致遠人功德比周公惑眾，故為此耳。師古曰：越裳，南方遠國也。譯，謂傳言也。道路絕遠，風俗殊隔，故累譯而後乃通。風，讀曰諷。〕</font></font><font size=4px>莽白太后下詔，以白雉薦宗廟。於是群臣盛陳莽功德，「致周成白雉之瑞；周公及身在而託號於周，</font><font size=4px color="#009090"><font size=4px>〔時群臣言，聖王之法，臣有大功則生有美號，因引周公事為徵。〕</font></font><font size=4px>莽宜賜號曰安漢公，益戶疇爵邑。」</font><font size=4px color="#009090"><font size=4px>〔張晏曰：漢律，非始封，十減二。疇者，等也；言不復減。賢曰：疇，等也；言功臣子孫襲封與先人等。余謂此言莽進號為公，宜益其邑戶，使與爵等也。〕</font></font><font size=4px>太后迢尚書具其事。莽上書言：「臣與孔光、王舜、甄豐、甄邯共定策；今願獨條光等功賞，寢置臣莽，勿隨輩列。」</font><font size=4px color="#009090"><font size=4px>〔進，自也。寢，舍也。〕</font></font><font size=4px>甄邯白太后下詔曰：「『無偏無黨，王道蕩蕩。</font><font size=4px color="#009090"><font size=4px>〔師古曰：尚書洪範之言也。蕩蕩，廣平之貌也；故引之。〕</font></font><font size=4px>君有安宗廟之功，不可以骨肉故蔽隱不揚，君其勿辭！」莽復上書固讓數四，</font><font size=4px color="#009090"><font size=4px>〔復，扶又翻；下同。〕</font></font><font size=4px>稱疾不起；左右白太后，「宜勿奪莽意，但條孔光等，」莽乃肯起。二月，丙辰，太后下詔：「以太傅、博山侯光為太師，車騎將軍、安陽侯舜為太保，皆益封萬戶；</font><font size=4px color="#009090"><font size=4px>〔考異曰：平紀作正月事，而王子侯表、公卿表皆云「二月，丙辰」，今從之。余按考異所謂王子侯云二月丙辰封者，謂宣帝耳孫信等也。由今考之，不能無疑。註見下。〕</font></font><font size=4px>左將軍、光祿勳豐為少傅，封廣陽侯；</font><font size=4px color="#009090"><font size=4px>〔恩澤侯表：廣陽侯，國於南陽。〕</font></font><font size=4px>皆授四輔之職。侍中、奉車都尉邯封承陽侯。」</font><font size=4px color="#009090"><font size=4px>〔恩澤侯表：承陽侯，國於汝南。師古曰：承，音烝。〕</font></font><font size=4px>四人既受賞，莽尚未起。群臣復上言：「莽雖克讓，朝所宜章，」</font><font size=4px color="#009090"><font size=4px>〔言朝廷所當章顯也。朝，直遙翻。〕</font></font><font size=4px>以時加賞，明重元功，無使百僚元元失望！」太后乃下詔：「以大司馬、新都侯莽為太傅，幹四輔之事，號曰安漢公，益封二萬八千戶。」於是莽為惶恐，不得已而起，受太傅、安漢公號，讓還益封事，云：「願須百姓家給，</font><font size=4px color="#009090"><font size=4px>〔師古曰：給，足也。家給，家家自足。〕</font></font><font size=4px>然後加賞。」群臣復爭，太后詔曰：「公自期百姓家給，是以聽之，其令公奉賜皆倍故。</font><font size=4px color="#009090"><font size=4px>〔奉，讀曰俸，所食之俸也。賜，歲時常賜，著諸令者也。師古曰：倍故，數多於故各一倍也。〕</font></font><font size=4px>百姓家給人足，大司徒、大司空以聞。」</font><font size=4px color="#009090"><font size=4px>〔言待家給人足，二府以其事聞也。〕</font></font><font size=4px>莽復讓不受，而建言褒賞宗室群臣，立故東平王雲太子開明為王；</font><font size=4px color="#009090"><font size=4px>〔哀帝建平二年，雲死，國除，今復立其子。〕</font></font><font size=4px>又以故東平思王孫成都為中山王，奉孝王後；</font><font size=4px color="#009090"><font size=4px>〔東平思王，宣帝子宇也；帝入奉大宗，故立成都以奉孝王後。〕</font></font><font size=4px>封宣帝耳孫信等三十六人皆為列侯；</font><font size=4px color="#009090"><font size=4px>〔晉灼曰：耳，音仍。考異曰：平紀：「元始元年，封孝宣曾孫信等三十六人。」莽傳在五年。按王子侯表皆以元年二月丙辰封，莽傳誤也。余按王子侯表，陶鄉侯恢等　十五人皆以二月丙辰封，不及三十六人之數，又無信名。按恢等皆宣帝曾孫也。〕</font></font><font size=4px>太僕王惲等二十五人皆賜爵關內侯。</font><font size=4px color="#009090"><font size=4px>〔惲等以前議定陶傅太后尊號，守經法，不阿指從邪賜爵。惲，於粉翻。〕</font></font><font size=4px>又令諸侯王公、列侯、關內侯無子而有孫若同產子者，皆得以為嗣；</font><font size=4px color="#009090"><font size=4px>〔同產子，同母兄弟之子。〕</font></font><font size=4px>宗室屬未盡而以罪絕者，復其屬；</font><font size=4px color="#009090"><font size=4px>〔謂袒免以上親，以罪絕屬籍者，復其屬籍。免，音問。〕</font></font><font size=4px>天下吏比二千石以上年老致仕者，參分故祿，以一與之，終其身。</font><font size=4px color="#009090"><font size=4px>〔師古曰：參，三也。〕</font></font><font size=4px>下及庶民鰥寡，恩澤之政，無所不施。

 　　莽既媚說吏民，又欲專斷；</font><font size=4px color="#009090"><font size=4px>〔說，讀曰悅。斷，丁亂翻。〕</font></font><font size=4px>知太后老，厭政，乃風公卿奏言：「往者吏以功次遷至二千石，</font><font size=4px color="#009090"><font size=4px>〔功者，以勞績遷。次者，以資序遷。〕</font></font><font size=4px>州</font><span class="h"><font size=4px>【章：甲十齊行本「州」上有「及」字；乙十一行本同；孔本同；張校同。】</font></font><font size=4px>部所舉茂材異等吏，</font><font size=4px color="#009090"><font size=4px>〔州部，即部刺史也。〕</font></font><font size=4px>率多不稱，</font><font size=4px color="#009090"><font size=4px>〔稱，尺證翻。〕</font></font><font size=4px>宜皆見安漢公。又，太后春秋高，不宜親省小事，」</font><font size=4px color="#009090"><font size=4px>〔省，悉井翻。〕</font></font><font size=4px>令太后下詔曰：「自今以來，唯封爵乃以聞，他事安漢公、四輔平決。州牧、二千石及茂材吏初除奏事者，輒引入，至近署對安漢公，考故官，問新職，以知其稱否。」</font><font size=4px color="#009090"><font size=4px>〔考故官者，考其前任有勞績與否也。問新職者，問其新任當如何施設也。稱，尺證翻。〕</font></font><font size=4px>於是莽人人延問，密玫恩意，厚加贈送，其不合指，顯奏免之，權與人主侔矣。

 　　置羲和官，秩二千石。</font><font size=4px color="#009090"><font size=4px>〔羲和初置，自為一官。莽既篡，改大司農曰羲和。〕</font></font><font size=4px>

 　　夏，五月，丁巳朔，日有食之。大赦天下。公卿以下舉敦厚能直言者各一人。

 　　王莽恐帝外家衛氏奪其權，</font><font size=4px color="#009090"><font size=4px>〔帝，中山衛姬所生也。〕</font></font><font size=4px>白太后：「前哀帝立，背恩義，</font><font size=4px color="#009090"><font size=4px>〔背，蒲妹翻；下同。〕</font></font><font size=4px>自貴外家丁、傅，撓亂國家，</font><font size=4px color="#009090"><font size=4px>〔師古曰：撓，擾也；音火高翻。〕</font></font><font size=4px>幾危社稷。</font><font size=4px color="#009090"><font size=4px>〔幾，居希翻。〕</font></font><font size=4px>今帝以幼年復奉大宗為成帝後，宜明一統之義，</font><font size=4px color="#009090"><font size=4px>〔謂既奉大宗，則以子繼父，一以正統相承，義不得顧私親。〕</font></font><font size=4px>以戒前事，為後代法。」六月，遣甄豐奉璽綬，即拜帝母衛姬為中山孝王后。賜帝舅衛寶、寶弟玄爵關內侯。賜帝女弟三人號曰君，</font><font size=4px color="#009090"><font size=4px>〔謁臣號修義君，皮為承禮君，鬲子為尊德君。師古曰：鬲，音歷。〕</font></font><font size=4px>皆留中山，不得至京師。

 　　扶風功曹申屠剛以直言對策曰：「臣聞成王幼少，周公攝政，聽言不賢，均權布寵，動順天地，舉措不失；然近則召公不說，遠則四國流言。</font><font size=4px color="#009090"><font size=4px>〔賢曰：尚書曰：周公為師，相成王，為左右，召公不悅。言周公既還政成王，宜自退，今復為相，故不悅也。四國，謂管、蔡、商，奄也。成王幼小，周公攝政，四國流言曰：公將不利於孺子。說，讀曰悅。〕</font></font><font size=4px>今聖主始免襁褓，即位以來，至親分離，外戚杜隔，恩不得通。且漢家之制，雖任英賢，猶援姻戚，親疏相錯，杜塞間隙，</font><font size=4px color="#009090"><font size=4px>〔援，于元翻。塞，悉則翻。間，古莧翻。〕</font></font><font size=4px>誠所以安宗廟，重社稷也。宜亟遣使者徵中山太后，置之別宮，令時朝見，</font><font size=4px color="#009090"><font size=4px>〔朝，直遙翻。見，賢遍翻。〕</font></font><font size=4px>又召馮、衛二族，裁與赜職，</font><font size=4px color="#009090"><font size=4px>〔賢曰赜，散也。〕</font></font><font size=4px>使得執戟親奉宿衛，以抑患禍之端，上安社稷，下全保傅。」</font><font size=4px color="#009090"><font size=4px>〔此保傅，謂四輔也。〕</font></font><font size=4px>莽令太后下詔曰：「剛所言僻經妄說，違背大義！」</font><font size=4px color="#009090"><font size=4px>〔背，布內翻。〕</font></font><font size=4px>罷歸田里、

 　　丙午，封魯頃公之八世孫公子寬為褒魯侯，</font><font size=4px color="#009090"><font size=4px>〔魯頃公讎，秦孝文王元年為楚所滅。恩澤侯表：褒魯侯，食邑於南陽郡。〕</font></font><font size=4px>奉周公祀；封褒成君孔霸曾孫均為褒成侯，</font><font size=4px color="#009090"><font size=4px>〔恩澤侯表：褒成侯，食邑於山陽瑕丘。〕</font></font><font size=4px>奉孔子祀。

 　　詔「天下女徒已論，歸家，出雇山錢，月三百。</font><font size=4px color="#009090"><font size=4px>〔如淳曰：已論，罪已定也。令甲，女子犯罪，作女徒六月，雇山遣歸。說以為當於山伐木，聽使入錢雇功直，故謂之雇山。應劭曰：舊刑：鬼薪，取薪於山，以給宗廟。今使女徒出錢雇薪，故曰雇山也。師古曰：如說近之。謂女徒論罪已定，並於歸家，不親役之，但令出錢月三百以雇人也。為此恩者，所以行太皇太后之德，施惠於婦人。〕</font></font><font size=4px>復貞婦，鄉一人。</font><font size=4px color="#009090"><font size=4px>〔師古曰：復，方目翻。鄉一人，取其尤最者。〕</font></font><font size=4px>大司農部丞十三人，人部一州，勸農桑。」</font><font size=4px color="#009090"><font size=4px>〔武帝時，桑弘羊置大司農部丞數十人，分部郡國，主均輸鹽鐵。今以十三人部十三州。〕</font></font><font size=4px>

 　　秋，九月，赦天下徒。

 　　二年（壬戌、二）

 　　春，黃支國獻犀牛。黃支在南海中，去京師三萬里。</font><font size=4px color="#009090"><font size=4px>〔應劭曰：黃支國，在日南之南。〕</font></font><font size=4px>王莽欲燿威德，故厚遺其王，</font><font size=4px color="#009090"><font size=4px>〔遺，子季翻。〕</font></font><font size=4px>令遣使貢獻。

 　　 越巂郡上黃龍游江中，</font><font size=4px color="#009090"><font size=4px>〔上，時掌翻。〕</font></font><font size=4px>太師光、大司徒宮等咸稱「莽功德比周公，宜告祠宗廟。」大司農孫寶曰：「周公上聖，召公大賢，尚猶有不相說，</font><font size=4px color="#009090"><font size=4px>〔說， 讀曰悅。〕</font></font><font size=4px>著於經典，兩不相損。今風雨未時，百姓不足，每有一事，群臣同聲，</font><font size=4px color="#009090"><font size=4px>〔師古曰：言雷同阿附，妄說福祥。〕</font></font><font size=4px>得無非其美者﹖」</font><font size=4px color="#009090"><font size=4px>〔謂所美非美也。〕</font></font><font size=4px>時大 臣皆失色。甄邯即時承制罷議者。會寶遣吏迎母，母道病，留弟家，獨遣妻子。司直陳崇劾奏寶，事下三公即訊。</font><font size=4px color="#009090"><font size=4px>〔師古曰：就問之也。劾，戶概翻。下，遐稼翻。〕</font></font><font size=4px>寶對曰：「年七十，誖眊，恩衰共養，營妻子，如章。」</font><font size=4px color="#009090"><font size=4px>〔師古曰：誖，惑也。眊，與耄同。自言老耄，心志亂惑，供養之恩衰，具如所奏之章也。誖，音布內翻。共，讀日供，音居用翻。〕</font></font><font size=4px>寶坐免，終於家。

 　　帝更名衎。</font><font size=4px color="#009090"><font size=4px>〔衎，空旱翻，又墟岸翻。〕</font></font><font size=4px>

 　　三月，癸酉，大司空王崇謝病免，以避王莽。

 　　夏，四月，丁酉，左將軍甄豐為大司空，右將軍孫建為左將軍，光祿勳甄邯為右將軍。

 　　立代孝王玄孫之子如意為廣宗王，江都易王孫盱台侯宮為廣川王，廣川惠王曾孫倫為廣德王。</font><font size=4px color="#009090"><font size=4px>〔代孝王參孫義，改封清河；傳國至孫年，宣帝地節四年以罪廢；今封如意以奉孝王後。江都易王非傳國子建，武帝元狩二年謀反，自殺；今立宮以奉易王後。廣川惠王越，宣帝地節四年，以其孫文紹封；傳子海陽，甘露四年以罪廢；今立倫以奉惠王後。此皆王莽為政以繼絕世惑眾。盱台，音吁怡。〕</font></font><font size=4px>紹封漢興以來大功臣之後周共等皆為列侯及關內侯，</font><font size=4px color="#009090"><font size=4px>〔共，絳侯周勃玄孫。師古曰：共，讀曰恭。〕</font></font><font size=4px>凡百一十七人。

 　　郡國大旱、蝗，青州尤甚，</font><font size=4px color="#009090"><font size=4px>〔青州部平原、千乘、濟南、齊、北海、東萊等郡，甾川、膠東、高密等王國。〕</font></font><font size=4px>民流亡。王莽白太后：宜衣繒練，</font><font size=4px color="#009090"><font size=4px>〔師古曰：繒練，謂帛無文者。衣，於既翻。〕</font></font><font size=4px>頗損膳，以示天下。莽因上書願出錢百萬，獻田三十頃，付大司農助給貧民。於是公卿皆慕效焉，凡獻田宅者二百三十人，以口賦貧民。</font><font size=4px color="#009090"><font size=4px>〔師古曰：計口而給其田宅。〕</font></font><font size=4px>又起五里於長安城中，</font><font size=4px color="#009090"><font size=4px>〔如淳曰：民居之里。〕</font></font><font size=4px>宅二百區，以居貧民。莽帥群臣奏太后</font><font size=4px color="#009090"><font size=4px>〔帥，讀曰率。〕</font></font><font size=4px>言：「幸賴陛下德澤，間者風雨時，甘露降，神芝生，蓂莢、朱草、嘉禾，休徵同時並至。</font><font size=4px color="#009090"><font size=4px>〔師古曰：休，美也。徵，證也。〕</font></font><font size=4px>願陛下遵帝王之常服，復太官之法膳，使臣子各得盡驩心，備共養！」</font><font size=4px color="#009090"><font size=4px>〔共，居用翻。養，羊尚翻。〕</font></font><font size=4px>莽又令太后下詔，不許。每有水旱，莽輒素食，</font><font size=4px color="#009090"><font size=4px>〔師古曰：素食，即菜食，無肉。〕</font></font><font size=4px>左右以白太后。太后遣使者詔曰：「聞公菜食，憂民深矣。今秋幸孰，</font><font size=4px color="#009090"><font size=4px>〔孰，古熟字通。〕</font></font><font size=4px>公以時食肉，愛身為國！」</font><font size=4px color="#009090"><font size=4px>〔為，于偽翻。〕</font></font><font size=4px>

 　　六月，隕石于鉅鹿二。

 　　光祿大夫楚國龔勝、太中大夫琅邪邴漢</font><font size=4px color="#009090"><font size=4px>〔邴，姓也；與丙同。〕</font></font><font size=4px>以王莽專政，皆乞骸骨，莽令太后策詔之曰：「朕愍以官職之事煩大夫，大夫其脩身守道，以終高年。」皆加優禮而遣之。

 　　梅福知王莽必篡漢祚，一朝棄妻子去，不知所之。其後，人有見福於會稽者，變姓名為吳市門卒云。</font><font size=4px color="#009090"><font size=4px>〔會稽郡，時治吳縣。會，工外翻。〕</font></font><font size=4px>

 　　秋，九月，戊申晦，日有食之，赦天下徒。

 　　遣執金吾候陳茂</font><font size=4px color="#009090"><font size=4px>〔晉灼曰：百官表：執金吾屬官有兩丞、候、司馬。〕</font></font><font size=4px>諭說江湖賊成重等二百餘人</font><font size=4px color="#009090"><font size=4px>〔說，輸芮翻。〕</font></font><font size=4px>皆自出，送家在所收事。</font><font size=4px color="#009090"><font size=4px>〔如淳曰：賊雖自出，得還其家而已，不得復除，尚當役作之也。師古曰：如說非也，言身既自出，又各送其家人詣本屬縣邑從賦役耳。貢父曰：賊二百餘人皆異縣人，既自出，故送家在所收事也。余謂劉說是。〕</font></font><font size=4px>重徙雲陽，</font><font size=4px color="#009090"><font size=4px>〔服虔曰：重，成重也；作賊長帥，故徙之也。〕</font></font><font size=4px>賜公田宅。

 　　王莽欲悅太后以威德至盛，異於前，乃風單于令遣王昭君女須卜居次云入侍太后，所以賞賜之甚厚。

 　　車師後王國有新道通玉門關，</font><font size=4px color="#009090"><font size=4px>〔車師後王國治務塗谷，去長安八千九百五十里。〕</font></font><font size=4px>往來差近，戊己校尉徐普欲開之。車師後王姑句</font><font size=4px color="#009090"><font size=4px>〔師古曰：句，音鉤〕</font></font><font size=4px>以當道供給使者，心不便也。普欲分明其界，然後奏之，召姑句使證之；不肯，繫之。其妻股紫陬</font><font size=4px color="#009090"><font size=4px>〔師古曰：陬，音子侯翻。〕</font></font><font size=4px>謂姑句曰：「前車師前王為都護司馬所殺，</font><font size=4px color="#009090"><font size=4px>〔此言日前事也。車師前王治交河城，去長安八千一百五十里。〕</font></font><font size=4px>今久繫必死，不如降匈奴！」即馳突出高昌壁，入匈奴。</font><font size=4px color="#009090"><font size=4px>〔拓拔魏時，闞爽始立國於高昌，蓋因漢高昌壁為名。 杜佑曰：高昌郡，蓋因其地高敞，人物昌盛立名。或云：昔漢武帝遣兵西討，師旅頓弊者因住焉，有漢時高昌壘故也。〕</font></font><font size=4px>又去胡來王唐兜</font><font size=4px color="#009090"><font size=4px>〔婼羌國王，號去胡來王， 去陽關千八百里，去長安六千三百里。師古曰：言去胡戎來附漢也。婼，孟康音兒。師古曰：音而遮翻。〕</font></font><font size=4px>與赤水羌數相寇，</font><font size=4px color="#009090"><font size=4px>〔羌之居赤水者，大種也，與婼羌比近。唐有黑党項，居赤水西。數，所角翻。〕</font></font><font size=4px>不勝，告急都護，都護但欽不以時 救助。</font><font size=4px color="#009090"><font size=4px>〔但欽，人姓名。姓書，但，平音；或上。〕</font></font><font size=4px>唐兜因急，怨欽，東守玉門關；玉門關不內，即將妻子、人民千餘人亡降匈奴；</font><font size=4px color="#009090"><font size=4px>〔降，戶江翻；下同。〕</font></font><font size=4px>單于受 買左谷蠡地，</font><font size=4px color="#009090"><font size=4px>〔左谷蠡王所居地也。谷，音鹿。蠡，盧奚翻。〕</font></font><font size=4px>遣使上書言狀曰：「臣謹已受。」詔遣中郎將韓隆等使匈奴，責讓單于；單于叩頭謝罪，執二虜還付 使者。</font><font size=4px color="#009090"><font size=4px>〔二虜，姑句及唐兜也。〕</font></font><font size=4px>詔使中郎將王萌待於西域惡都奴界上。</font><font size=4px color="#009090"><font size=4px>〔服虔曰：惡都奴，西域之谷名也。〕</font></font><font size=4px>單于遣使送，因請其罪；</font><font size=4px color="#009090"><font size=4px>〔為二虜請於漢，求釋其背叛之罪也。〕</font></font><font size=4px>使者以聞。莽不聽，詔會西域諸國王，陳軍斬姑句、唐兜以示之；</font><font size=4px color="#009090"><font size=4px>〔欲以懲後，使不敢叛。〕</font></font><font size=4px>乃造設四條，</font><font size=4px color="#009090"><font size=4px>〔師古曰：更新為此制也。〕</font></font><font size=4px>中國人亡入匈奴者，烏孫亡降匈如者，西域諸國佩中國印綬降匈奴者，烏桓降匈奴者，皆不得受。遣中郎將王駿、王昌、副校尉甄阜、王尋使匈奴，班四條與單于，雜函封，</font><font size=4px color="#009090"><font size=4px>〔師古曰：與璽書同一函而封之。〕</font></font><font size=4px>付單于，令奉行；因收故宣帝所為約束封函還。</font><font size=4px color="#009090"><font size=4px>〔宣帝與匈奴約，長城以南漢有之，長城以北匈奴有之，有降者不得受。今莽以約束未明，故頒四條而收舊所為約束。〕</font></font><font size=4px>時莽奏令中國不得有二名，</font><font size=4px color="#009090"><font size=4px>〔公羊春秋傳譏二名，故莽效之。〕</font></font><font size=4px>因使使者以風單于，宜上書慕化，為一名，漢必加厚賞。單于從之，上書言：「幸得備藩臣，竊樂太平聖制。臣故名囊知牙斯，今謹更名曰知。」莽大說，</font><font size=4px color="#009090"><font size=4px>〔樂，音洛。更工衡翻。說，讀曰悅。〕</font></font><font size=4px>白太后，遣使者答諭，厚賞賜焉。

 　　莽欲以女配帝為皇后以固其權，奏言：「皇帝即位三年，長秋宮未建，</font><font size=4px color="#009090"><font size=4px>〔師古曰：秋者，收成之時；長者，恆久之義；故以為皇后宮名。〕</font></font><font size=4px>掖庭媵未充。</font><font size=4px color="#009090"><font size=4px>〔媵，以證翻；從嫁之女也。古者諸侯一國嫁女，九國媵之。〕</font></font><font size=4px>乃者國家之難，本從無嗣，配取不正，請考論五經，定取后禮，</font><font size=4px color="#009090"><font size=4px>〔難，乃旦翻。師古曰：取，皆讀曰娶。〕</font></font><font size=4px>正十二女之義，以廣繼嗣，</font><font size=4px color="#009090"><font size=4px>〔古者天子一娶九女。公羊傳曰：諸侯一聘九女，則周之天固有十二女之禮。莽之進女也十一媵，蓋通后為十二女也。〕</font></font><font size=4px>博采二王後及周公、孔子世、列侯在長安者適子女。」</font><font size=4px color="#009090"><font size=4px>〔二王後，殷、周之後。周公、孔子世，周、孔之後世，嫡相承者。師古曰：適，讀曰嫡。嫡，謂妻所生也。〕</font></font><font size=4px>事下有司，上眾女名，</font><font size=4px color="#009090"><font size=4px>〔下，遐稼翻。上，時掌翻；下同。〕</font></font><font size=4px>王氏女多在選中者，莽恐其與己女爭，即上言：「身無德，子材下，不宜與眾女並采。」太后以為至誠，乃下詔曰：「王氏女，朕之外家，其勿采。」庶民、諸生、郎吏以上守闕上書者日千餘人，公卿大夫或詣廷中，或伏省戶下，咸言：「安漢公盛勳堂堂若此，今當立后，獨柰何廢公女，天下安所歸命！願得父女為天下母！」莽遣長史以下分部曉止公卿及諸生，</font><font size=4px color="#009090"><font size=4px>〔師古曰：分，音扶問翻。曉止，開諭之使止也。〕</font></font><font size=4px>而上書者愈甚。太后不得已，聽公卿采莽女。莽復自白：「直博選眾女。」公卿爭曰：「不宜采諸女以貳正統。」</font><font size=4px color="#009090"><font size=4px>〔師古曰：言皇后之位當在莽女也。〕</font></font><font size=4px>莽乃白：「願見女。」

 
</font><!--/HTMLBUILERPART0--><font size=4px>