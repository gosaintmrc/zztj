<font size=4px>　　漢紀五十二</font><font size=4px color="#009090"><font size=4px>〔起重光協洽（辛）未盡昭陽作噩（癸酉），凡三年。〕</font></font><font size=4px>

 　　孝獻皇帝乙

 　　初平二年（辛未、一九一）

 　　春，正月，辛丑，赦天下。

 　　關東諸將議：以朝廷幼沖，迫於董卓，遠隔關塞，</font><font size=4px color="#009090"><font size=4px>〔關塞，謂函谷關、桃林塞也。〕</font></font><font size=4px>不知存否，幽州牧劉虞，宗室賢儁，欲共立為主。曹操曰：「吾等所以舉兵而遠近莫不響應者，以義動故也。今幼主微弱，制於姦臣，非有昌邑亡國之釁，</font><font size=4px color="#009090"><font size=4px>〔昌邑，謂昌吧王賀也。〕</font></font><font size=4px>而一旦改易，天下其孰安之！諸君北面，我自西向。」</font><font size=4px color="#009090"><font size=4px>〔幽州在北，長安在西，故操云然。〕</font></font><font size=4px>韓馥、袁紹以書與袁術曰：「帝非孝靈子，欲依絳、灌誅廢少主、迎立代王故事，</font><font size=4px color="#009090"><font size=4px>〔少，詩照翻。〕</font></font><font size=4px>奉大司馬虞為帝。」術陰有不臣之心，不利國家有長君，</font><font size=4px color="#009090"><font size=4px>〔長，知兩翻。〕</font></font><font size=4px>乃外託公義以拒之。紹復與術書曰：「今西名有幼君，無血脈之屬，</font><font size=4px color="#009090"><font size=4px>〔謂帝非靈帝子也。復，扶又翻；下同。〕</font></font><font size=4px>公卿以下皆媚事卓，安可復信！</font><font size=4px color="#009090"><font size=4px>〔復，扶又翻；下同。〕</font></font><font size=4px>但當使兵往屯關要，皆自蹙死；東立聖君，太平可冀，如何有疑！又室家見戮，不念子胥，</font><font size=4px color="#009090"><font size=4px>〔謂子胥能報父兄之讎也。〕</font></font><font size=4px>可復北面乎﹖」</font><font size=4px color="#009090"><font size=4px>〔以殺袁隗等為出於帝。〕</font></font><font size=4px>術答曰：「聖主聰叡，有周成之質，賊卓因危亂之際，威服百寮，此乃漢家小厄之會，乃云今上『無血脈之屬』，豈不誣乎！又曰『室家見戮，可復北面』，此卓所為豈國家哉！慺慺赤心，</font><font size=4px color="#009090"><font size=4px>〔慺，力侯翻。〕</font></font><font size=4px>志在滅卓，不識其他！」馥、紹竟遣故樂浪太守張岐等齎議上虞尊號。</font><font size=4px color="#009090"><font size=4px>〔樂浪，音洛琅。上，時掌翻。〕</font></font><font size=4px>虞見岐等，厲色叱之曰：「今天下崩亂，主上蒙塵，吾被重恩，</font><font size=4px color="#009090"><font size=4px>〔被，皮義翻。〕</font></font><font size=4px>未能清雪國恥；諸君各據州郡，宜共湏力盡心王室，而反造逆謀以相垢汙邪！」</font><font size=4px color="#009090"><font size=4px>〔汙，烏故翻。〕</font></font><font size=4px>固拒之。馥等又請虞領尚書事，承制封拜，復不聽，欲奔匈奴以自絕；紹等乃止。

 　　二月，丁丑，以董卓為太師，位在諸侯王上。　

 　　孫堅移屯梁東，為卓將徐榮所敗，</font><font size=4px color="#009090"><font size=4px>〔敗，補邁翻。〕</font></font><font size=4px>復收散卒進屯陽人。</font><font size=4px color="#009090"><font size=4px>〔賢曰：梁縣，屬河南郡，今汝州縣。陽人聚故城，在梁縣西。〕</font></font><font size=4px>卓遣東郡太守胡軫督步騎五千擊之，以呂布為騎督。軫與布不相得，堅出擊，大破之，梟其都督華雄。</font><font size=4px color="#009090"><font size=4px>〔梟，古堯翻。華，戶化翻。〕</font></font><font size=4px>

 　　或謂袁術曰：「堅若得雒，不可復制，此為除狼而得虎也。」術疑之，不運軍糧。堅夜馳見術，</font><font size=4px color="#009090"><font size=4px>〔陽人去魯陽百餘里。〕</font></font><font size=4px>畫地計較曰：「所以出身不顧者，上為國家討賊，</font><font size=4px color="#009090"><font size=4px>〔為，于偽翻。〕</font></font><font size=4px>下慰將軍家門之私讎。堅與卓非有骨肉之也，而將軍受浸潤之言，</font><font size=4px color="#009090"><font size=4px>〔浸潤之譖，出論語。〕</font></font><font size=4px>還相嫌疑，何也﹖」術踧踖，踧，子六翻。踖，資昔翻。踧踖，不自安貌。〕即調發軍糧。</font><font size=4px color="#009090"><font size=4px>〔調，徒釣翻。〕</font></font><font size=4px>

 　　堅還屯，卓遣將軍李傕說堅，</font><font size=4px color="#009090"><font size=4px>〔傕，克角翻。說，輸芮翻；後同。〕</font></font><font size=4px>欲與和親，令堅疏子弟任刺史、郡守者，許表用之。 堅曰：「卓逆天無道，今不夷汝三族縣示四海，</font><font size=4px color="#009090"><font size=4px>〔縣讀曰懸。〕</font></font><font size=4px>則吾死不瞑目，</font><font size=4px color="#009090"><font size=4px>〔瞑，莫定翻。〕</font></font><font size=4px>豈將與乃和親邪！」</font><font size=4px color="#009090"><font size=4px>〔乃，汝也。〕</font></font><font size=4px>復進軍大谷，距雒九十里。 </font><font size=4px color="#009090"><font size=4px>〔賢曰：大谷口，在故嵩陽西北八十五里，北出對雒陽故城，張衡東京賦云「盟津達其後，大谷通其前」是也。距，至也。〕</font></font><font size=4px>卓自出，與堅戰於諸陵間，卓敗走，卻屯 澠池，聚兵於陝。</font><font size=4px color="#009090"><font size=4px>〔澠，彌兗翻。陝，式冉翻。〕</font></font><font size=4px>堅進至雒陽，擊呂布，復破走。堅乃掃除宗廟，祠以太牢，得傳國璽於城南甄官井中；</font><font size=4px color="#009090"><font size=4px>〔甄官署之井中也。晉職官志：少府之屬有甄官令，而續漢志無之，蓋屬於他署，未置專官也。甄官，掌琢石、陶土之事。為後建安元年袁術奪璽張本。璽，斯氏翻。〕</font></font><font size=4px>分兵出新安、澠池間以要卓。

 　　卓謂長史劉艾曰：「關東軍敗數矣，</font><font size=4px color="#009090"><font size=4px>〔要，一遙翻。數，所角翻。〕</font></font><font size=4px>皆畏孤，無能為也。惟孫堅小戇，</font><font size=4px color="#009090"><font size=4px>〔說文曰：戇，愚也。音都降翻。〕</font></font><font size=4px>頗能用人，當語諸將，使知忌之。</font><font size=4px color="#009090"><font size=4px>〔語，牛倨翻；下同。〕</font></font><font size=4px>孤昔與周慎西征邊、韓於金城，孤語張溫，求引所將兵為慎作後駐，溫不聽。溫又使孤討先零叛羌，</font><font size=4px color="#009090"><font size=4px>〔零，意憐。〕</font></font><font size=4px>孤知其不克而不得止，遂行，留別部司馬劉靖將步騎四千屯安定以為聲勢。叛羌欲鋳歸道，</font><font size=4px color="#009090"><font size=4px>〔鋳，即截字。〕</font></font><font size=4px>孤小擊輒開，畏安定有兵故也。虜謂安定當數萬人，不知但靖也。而孫堅隨周慎行，謂慎求先將萬兵造金城，</font><font size=4px color="#009090"><font size=4px>〔將，即亮翻。造，七到翻。〕</font></font><font size=4px>使慎以二萬作後駐。邊、韓畏慎大兵，不敢輕與堅戰，而堅兵足以斷其運道。</font><font size=4px color="#009090"><font size=4px>〔斷，丁管翻。〕</font></font><font size=4px>兒曹用其言，涼州或能定也。溫既不能用孤，慎又不能用堅，迕用敗走。</font><font size=4px color="#009090"><font size=4px>〔事見五十八卷靈帝中平二年。卒，子恤翻。〕</font></font><font size=4px>堅以佐軍司馬所見略與人同，固自為可；</font><font size=4px color="#009090"><font size=4px>〔言其才可用也。〕</font></font><font size=4px>但無故從諸袁兒，終亦死耳！」乃使東中郎將董越屯澠池，中郎將段煨屯華陰，</font><font size=4px color="#009090"><font size=4px>〔煨，烏回翻。華，戶化翻。〕</font></font><font size=4px>中郎將牛輔屯安邑，</font><font size=4px color="#009090"><font size=4px>〔姓譜：牛本自殷，周封微子於宋，其裔司寇牛父敗狄於長丘，死之，其子孫以王父字為氏。〕</font></font><font size=4px>其餘諸將布在諸縣，以禦山東。輔，卓之伲也。卓引還長安。孫堅脩塞諸陵，</font><font size=4px color="#009090"><font size=4px>〔塞，悉則翻。〕</font></font><font size=4px>引軍還魯陽。

 　　夏，四月，董卓至長安，公卿皆迎拜車下。卓抵手謂御史中丞皇甫嵩曰：「義真，怖未乎﹖」</font><font size=4px color="#009090"><font size=4px>〔皇甫嵩，字義真。怖，普布翻。〕</font></font><font size=4px>嵩曰：「明公以德輔朝廷，大慶方至，何怖之有！若淫刑以逞，將天下皆懼，豈獨嵩乎！」</font><font size=4px color="#009090"><font size=4px>〔考異曰：范書嵩傳及山陽公載記記嵩語與此不同，今從張璠漢紀。〕</font></font><font size=4px>卓黨欲尊卓比太公，稱尚父，卓以問蔡邕，邕曰：「明公威德，誠為巍巍，然此之太公，愚意以為未可，宜須關東平定，車駕還反舊京，然後議之。」卓乃止。

 　　卓使司隸校尉劉囂籍吏民有為子不孝、為臣不忠、為吏不清、為弟不順者，皆身誅，財物沒官。於是更相誣引，</font><font size=4px color="#009090"><font size=4px>〔更，工衡翻。〕</font></font><font size=4px>冤死者以千數。百姓囂，道路以目。</font><font size=4px color="#009090"><font size=4px>〔囂，五羔翻。韋昭曰：「不敢發言，以目相眄而已。」〕</font></font><font size=4px>

 　　六月，丙戌，地震。

 　　秋，七月，司空种拂免；以光祿大夫濟南淳于嘉為司空。</font><font size=4px color="#009090"><font size=4px>〔濟，子禮翻。〕</font></font><font size=4px>太尉趙謙罷；以太常馬日磾為太尉。</font><font size=4px color="#009090"><font size=4px>〔磾，丁奚翻。〕</font></font><font size=4px>

 　　初，何進遣雲中張楊還并州募兵，會進敗，楊留上黨，有眾數千人。袁紹在河內，楊往歸之，與南單于於扶羅屯漳水。</font><font size=4px color="#009090"><font size=4px>〔濁漳水出上黨長子而東過鄴，鄴則韓馥所居也。〕</font></font><font size=4px>韓馥以豪傑多歸心袁紹，忌之；陰貶節其軍糧，欲使其眾離散。會馥將麴義叛，</font><font size=4px color="#009090"><font size=4px>〔姓譜：漢有平原鞠譚，其子閟避難，改曰麴氏，後遂為西平著姓。〕</font></font><font size=4px>馥與戰而敗，紹因與義相結。

 　　紹客逢紀紀謂紹曰：</font><font size=4px color="#009090"><font size=4px>〔逢，蒲江翻。〕</font></font><font size=4px>「將軍舉大事而仰人資給，</font><font size=4px color="#009090"><font size=4px>〔仰，牛向翻。〕</font></font><font size=4px>不據一州，無以自全。」紹曰：「冀州兵強，吾士飢乏，設不能辦，無所容立。」紀曰：「韓馥庸才，可密要公孫瓚</font><font size=4px color="#009090"><font size=4px>〔要，讀曰邀。〕</font></font><font size=4px>使取冀州，馥必駭懼，因遣辯士為陳禍福，</font><font size=4px color="#009090"><font size=4px>〔為，于偽翻。〕</font></font><font size=4px>馥迫於倉卒，</font><font size=4px color="#009090"><font size=4px>〔卒，讀曰猝。〕</font></font><font size=4px>必肯遜讓。」紹然之，即以書與瓚。瓚遂引兵而至，外託討董卓而陰謀襲馥，馥與戰不利。會董卓入關，紹還軍延津，</font><font size=4px color="#009090"><font size=4px>〔續漢志，酸棗縣北有延津。〕</font></font><font size=4px>仗外甥陳留高幹及馥所親潁川辛評、荀諶、郭圖等說馥日：</font><font size=4px color="#009090"><font size=4px>〔諶，時壬翻。說，輸芮翻。〕</font></font><font size=4px>「公孫瓚將燕、代之卒乘勝來南，而諸郡應之，其鋒不可當。袁車騎引軍東向，</font><font size=4px color="#009090"><font size=4px>〔向河內至延津，為東向。〕</font></font><font size=4px>其意未石量也，</font><font size=4px color="#009090"><font size=4px>〔量，音良。〕</font></font><font size=4px>竊為將軍危之！」</font><font size=4px color="#009090"><font size=4px>〔為，于偽翻。〕</font></font><font size=4px>馥懼，曰：「然則為之柰何﹖」諶曰：「君自料寬仁容眾為天下所附，孰與袁氏﹖」馥曰：「不如也。」「臨危吐決，</font><font size=4px color="#009090"><font size=4px>〔吐決謂吐奇決策也。〕</font></font><font size=4px>智勇過人，又孰與袁氏﹖」馥曰：「不如也。」「世布恩德，天下家受其惠，又孰與袁氏﹖」馥曰：「不如也。」諶曰：「袁氏一時之傑，將軍資三不如之勢久處其上，</font><font size=4px color="#009090"><font size=4px>〔處，昌呂翻。〕</font></font><font size=4px>彼必不為將軍下也。夫冀州，天下之重資也，彼若與公孫瓚并力取之，危亡可立而待也。夫袁氏，將軍之舊，且為同盟，</font><font size=4px color="#009090"><font size=4px>〔謂同盟討董卓。〕</font></font><font size=4px>當今之計，若舉冀州以讓袁氏，彼必厚德將軍，瓚亦不能與之爭矣。是將軍有讓賢之名， 而身安於泰山也。」馥性恇怯，因然其計。</font><font size=4px color="#009090"><font size=4px>〔恇，去王翻。〕</font></font><font size=4px>馥長史耿武、別駕閔純、治中歷聞而諫曰：</font><font size=4px color="#009090"><font size=4px>〔考異曰：九州春秋作「耿彧」，今從范書、魏志、袁紀。 又范書，騎都尉沮授諫，無李歷，今從魏志、袁紀。〕</font></font><font size=4px>「冀州帶甲百萬，穀支十年。袁紹孤客窮軍，仰我鼻息，</font><font size=4px color="#009090"><font size=4px>〔鼻息，氣一出入之頃也。鼻氣噓之則溫，吸之則寒，故云然。醫書云：血為脈，氣為息，脈息之名自是而分。呼吸者，氣之棗籥；動應者，血之波瀾。其經以身寸度之，計十六丈二尺。一呼脈再動，一吸脈再動，呼吸定息脈五動，閏以大息則六動。一動一寸，故一息脈行六寸，十息六尺，百息六丈，二百息十二丈，七十息四丈二尺。計二百七十息，漏水下二刻盡十六丈二尺，營周一身；百刻之中得五十營。故曰脈行陽二十五度、行陰二十五度也。息者以呼吸定之，一日計一萬三千五百息。呼吸進退既遲於脈，故一日一夜方行盡十六丈二尺經烙，而氣周於一身，大會於風府。脈屬陰，陰行速，猶太陰一月一周天。息屬陽，陽行遲，猶太陽一歲一周天。如是則應天常度。「閏」，當作「間」。〕</font></font><font size=4px>譬如嬰兒在股掌之上，絕其哺亂，立可餓殺，柰何欲以州與之！」馥曰：「吾袁氏故吏，且才不如本初，度德而讓，</font><font size=4px color="#009090"><font size=4px>〔度，徒洛翻。〕</font></font><font size=4px>古人所貴，諸君獨何病焉！」先是，馥從事趙浮、程渙將強弩萬張屯孟津，</font><font size=4px color="#009090"><font size=4px>〔先，悉薦翻。將，即亮翻。〕</font></font><font size=4px>聞之，率兵馳還。時紹在朝歌清水，</font><font size=4px color="#009090"><font size=4px>〔據水經，清水出河內脩武縣，逕獲嘉、汲縣而入于河，不至朝歌；惟淇水則逕朝歌耳。蓋俗亦呼淇水為清水。據九州春秋，紹時在朝歌清水口，浮等自孟津東下，則兩軍皆舟行大河而向鄴也。清水口即淇口，南岸即延津。〕</font></font><font size=4px>浮等從後來，船數百艘，眾萬餘人，整兵鼓，夜過紹營，紹甚惡之。</font><font size=4px color="#009090"><font size=4px>〔惡，烏路翻。〕</font></font><font size=4px>浮等到，謂馥曰：「袁本初軍無斗糧，各已離散，雖有張楊、於扶羅新附，未肯為用，不足敵也。小從事等請以見兵拒之，</font><font size=4px color="#009090"><font size=4px>〔見，賢遍翻。〕</font></font><font size=4px>旬日之間，必土崩瓦解；明將軍但當開閤高枕，</font><font size=4px color="#009090"><font size=4px>〔枕，職任翻。〕</font></font><font size=4px>何憂何懼！」馥又不聽，乃避位，出居中常侍趙忠故舍，遣子送印綬以讓紹。紹將至，從事十人爭棄馥去，獨耿武、閔純杖刀拒之，不能禁，乃止；紹皆殺之。紹遂領冀州牧，承制以馥為奮威將軍，而無所將御，</font><font size=4px color="#009090"><font size=4px>〔將，即亮翻。將御，猶言統御也。〕</font></font><font size=4px>亦無官屬。紹以廣平沮授為奮武將軍，</font><font size=4px color="#009090"><font size=4px>〔廣平縣屬鉅鹿郡。沮，千余翻，又音諸，姓也，黃帝史官沮誦之後。〕</font></font><font size=4px>使監護諸將，寵遇甚厚。</font><font size=4px color="#009090"><font size=4px>〔監，古銜翻。〕</font></font><font size=4px>魏郡審配、鉅鹿田豐並以正直不得志於韓馥，紹以豐為別駕，配為治中，及南陽許攸、逄紀、潁川荀諶皆為謀主。
 
 　　紹以河內朱漢為都官從事。</font><font size=4px color="#009090"><font size=4px>〔紹置都官從事，則猶領司隸校尉也。〕</font></font><font size=4px>漢先為韓馥所不禮，且欲徼迎紹意，</font><font size=4px color="#009090"><font size=4px>〔徼，一遙翻。〕</font></font><font size=4px>擅發兵圍守馥第，拔刃登屋，馥走上樓，</font><font size=4px color="#009090"><font size=4px>〔上，時掌翻。〕</font></font><font size=4px>收得馥大兒，槌折兩腳；</font><font size=4px color="#009090"><font size=4px>〔折，而設翻。〕</font></font><font size=4px>紹立收漢，殺之。馥猶憂怖，從紹索去，</font><font size=4px color="#009090"><font size=4px>〔怖，普布翻。索，出客翻。〕</font></font><font size=4px>往依張邈。後紹遣使詣邈，有所計議，與邈耳語；</font><font size=4px color="#009090"><font size=4px>〔耳語，附耳而言也。〕</font></font><font size=4px>馥在坐上，</font><font size=4px color="#009090"><font size=4px>〔坐，徂臥翻。〕</font></font><font size=4px>謂為見圖，無何，起至溷，以書刀自殺。</font><font size=4px color="#009090"><font size=4px>〔溷，戶困翻；圊也，廁也。時雖已有紙，猶多用刀筆書，故有書刀。〕</font></font><font size=4px>

 　　鮑信謂曹操曰：「袁紹為盟主，因權專利，將自生亂，是復有一卓也。</font><font size=4px color="#009090"><font size=4px>〔復，扶又翻。〕</font></font><font size=4px>若抑之，則力不能制，袛以遘難。</font><font size=4px color="#009090"><font size=4px>〔遘，與構同。難，乃旦翻。〕</font></font><font size=4px>且可規大河之南以待其變。」操善之。會黑山、于毒、白繞、眭固等十餘萬眾略東郡，王肱不能禦。曹操引兵入東郡，擊白繞於濮陽，破之。</font><font size=4px color="#009090"><font size=4px>〔眭，息為翻。濮，博木翻。〕</font></font><font size=4px>袁紹因素操為東邵太守，治東武陽。</font><font size=4px color="#009090"><font size=4px>〔東武陽縣，屬東郡。應劭曰：縣在武水之陽。水經註曰：武水即漯水。賢曰：故城在今魏州莘縣南。守，式又翻。〕</font></font><font size=4px>

 　　南單于劫張楊以叛袁紹，屯於黎陽。董卓以楊為建義將軍、河內太守。

 　　太史望氣，言當有大臣戮死者；董卓使人誣衛尉張溫與袁術交通，冬，十月，壬戌，笞殺溫於市以應之。</font><font size=4px color="#009090"><font size=4px>〔張溫不能斬卓於西征之時，反死於卓手，可哀也已。〕</font></font><font size=4px>

 　　青州黃巾寇勃海，眾三十萬，欲與黑山合。公孫瓚率步騎二萬人逆擊於東光南，大破之，</font><font size=4px color="#009090"><font size=4px>〔東光縣，屬勃海。賢曰：今滄州縣。〕</font></font><font size=4px>斬首三萬餘級。賊棄其輜重，</font><font size=4px color="#009090"><font size=4px>〔重，直用翻。〕</font></font><font size=4px>奔走渡河；瓚因其半濟薄之，賊復大破，復，扶又翻；下同。〕死者數萬，流血丹水，</font><font size=4px color="#009090"><font size=4px>〔言水為之丹也。〕</font></font><font size=4px>收得生口七萬餘人，車甲財物不可勝算，</font><font size=4px color="#009090"><font size=4px>〔勝，音升。〕</font></font><font size=4px>威名大震。

 　　劉虞子和為侍中，帝思東歸，使和偽逃董卓，潛出武關詣虞，令將兵來迎。</font><font size=4px color="#009090"><font size=4px>〔考異曰：范書劉虞傳，「虞使田疇使長安，時和為侍中，因遣從武關出。」按魏志公孫瓚傳，但云天子思歸，不云因疇至也。若爾，當令和與疇俱還，不應出武關。又疇未還，劉虞已死。虞死在初平四年冬，界橋戰在三年春。范書誤也。〕</font></font><font size=4px>和至南陽，袁術利虞為援，留和不遣，許兵至俱西，令和為書與虞。虞得書，遣數千騎詣和。公孫瓚知術有異志，止之，虞不聽。瓚恐術聞而怨之，亦遣其從弟越將千騎詣術，</font><font size=4px color="#009090"><font size=4px>〔從，才用翻；下同。〕</font></font><font size=4px>而陰教術執和，奪其兵，由是虞、瓚有隙。</font><font size=4px color="#009090"><font size=4px>〔虞先與瓚有隙，至是而隙愈深。〕</font></font><font size=4px>和逃術來北，復為袁紹所留。

 　　是時關東州、郡務相兼并以自強大，袁紹、袁術亦自離</font><span class="h"><font size=4px>【章：甲十一行本「離」上有「相」字；乙十一行本同；孔本同。】</font></font><font size=4px>貳。術遣孫堅擊董卓未返，紹以會稽周昂為豫州刺史，襲奪堅陽城。</font><font size=4px color="#009090"><font size=4px>〔陽城縣，屬潁川郡。堅領豫州刺史，屯陽城。〕</font></font><font size=4px>堅歎曰：「同舉義兵，將救社稷，逆賊垂破而各若此，吾當誰與戮力乎！」引兵擊昂，走之。袁術遣公孫越助堅攻昂，越為流矢所中死。</font><font size=4px color="#009090"><font size=4px>〔中，竹仲翻。〕</font></font><font size=4px>公孫瓚怒曰：「余弟死禍起於紹。」遂出軍屯磐河，</font><font size=4px color="#009090"><font size=4px>〔水經：大河故瀆東北逕西平昌縣故城北，分派東入般縣，為般河。余據賢註；般，音卜滿翻。此作「磐」，讀當如字。賢又曰：般，即爾雅九河鉤磐河也。其枯河在今滄州樂陵縣東南。魏收地形志，安德郡般縣有故般河。〕</font></font><font size=4px>上書數紹罪惡，</font><font size=4px color="#009090"><font size=4px>〔數，所具翻。〕</font></font><font size=4px>進兵攻紹。冀州諸城多叛紹從瓚，紹懼，以所佩勃海太守印燰授瓚從弟範，遣之郡，而範遂背紹，領勃海兵以助瓚。</font><font size=4px color="#009090"><font size=4px>〔背，蒲妹翻。〕</font></font><font size=4px>瓚乃自置其將帥嚴綱為冀州刺史，田楷為青州刺史，單經為兗州刺史，</font><font size=4px color="#009090"><font size=4px>〔單，音善，姓也。姓譜：周卿士單襄公之後。〕</font></font><font size=4px>又悉改置郡、縣守、令。

 　　初，涿郡劉備，中山靖王之後也，</font><font size=4px color="#009090"><font size=4px>〔蜀書云：備，中山靖王勝子陸城亭侯貞之後；然自祖父以上，世系不可攷。〕</font></font><font size=4px>少孤貧，與母以販履為業，</font><font size=4px color="#009090"><font size=4px>〔少，詩照翻。〕</font></font><font size=4px>長七尺五寸，垂手下彣，顧自見其耳；</font><font size=4px color="#009090"><font size=4px>〔長，直亮翻。彣，與膝同。言其有異相也。〕</font></font><font size=4px>有大志，少語言，喜怒不形於色。</font><font size=4px color="#009090"><font size=4px>〔少，詩沼翻。〕</font></font><font size=4px>嘗與公孫瓚同師事盧植，由是往依瓚。瓚使備與田楷徇青州有功，因以為平原相。備少與河東關羽、涿郡張飛相友善；</font><font size=4px color="#009090"><font size=4px>〔少，詩照翻。〕</font></font><font size=4px>以羽、飛為別部司馬，分統部曲。備與二人寢則同牀，恩若兄弟，而稠人廣坐，</font><font size=4px color="#009090"><font size=4px>〔坐，很臥翻。〕</font></font><font size=4px>侍立終日，隨備周旋，不避艱險。常山趙雲為本郡將吏兵詣公孫瓚，</font><font size=4px color="#009090"><font size=4px>〔為，于偽翻。將，即亮翻。〕</font></font><font size=4px>瓚曰：「聞貴州人皆願袁氏，</font><font size=4px color="#009090"><font size=4px>〔願下當有從字。〕</font></font><font size=4px>君何獨迷而能反乎﹖」雲曰：「天下莾莾，</font><font size=4px color="#009090"><font size=4px>〔莾，許容翻；眾語喧嘵之貌。〕</font></font><font size=4px>未知孰是，民有倒縣之厄，</font><font size=4px color="#009090"><font size=4px>〔縣，讀曰懸。〕</font></font><font size=4px>鄙州論議，從仁政所在，不為忽袁公，私明將軍也。」</font><font size=4px color="#009090"><font size=4px>〔為，于偽翻；下同。〕</font></font><font size=4px>劉備見而奇之，深加接納，雲遂從備至平原，為備主騎兵。</font><font size=4px color="#009090"><font size=4px>〔劉備事始此。〕</font></font><font size=4px>

 　　初，袁術之得南陽，戶口數百萬，而術奢淫肆欲，徵斂無度，</font><font size=4px color="#009090"><font size=4px>〔斂，力贍翻。〕</font></font><font size=4px>百姓苦之，稍稍離散。既與袁紹有隙，各立黨援以相圖謀。術結公孫瓚而紹連劉表，豪傑多附於紹。術怒曰：「群豎不吾從而從吾家奴乎！」</font><font size=4px color="#009090"><font size=4px>〔據袁山松書，紹，司空逢之櫱子，出後伯父成，故術云然。〕</font></font><font size=4px>又與公孫瓚書曰：「紹非袁氏子。」紹聞大怒。

 　　術使孫堅擊劉表，表遣其將黃祖逆戰於樊、鄧之間，</font><font size=4px color="#009090"><font size=4px>〔鄧縣，屬南陽郡。樊城，周仲山甫之邑，在漢水北。杜佑曰：樊城，今襄州安養縣。劉昫曰：鄧城縣，漢之鄧縣，古樊城也：宋改安養縣；天寶元年改為臨漢縣；貞元二十一年移縣古鄧城，乃改為鄧城縣。〕</font></font><font size=4px>堅擊破之，遂圍襄陽。表夜遺黃祖潛出發兵，祖將兵欲還，堅逆與戰，祖敗走，竄峴山中。</font><font size=4px color="#009090"><font size=4px>〔峴山去襄陽十里。峴，戶典翻。〕</font></font><font size=4px>堅乘勝，夜追祖，祖部曲</font><span class="h"><font size=4px>【章：甲十一行本無「曲」字；乙十一行本同。】</font></font><font size=4px>兵從竹木間暗射堅，殺之。</font><font size=4px color="#009090"><font size=4px>〔射，而亦翻。考異曰：范書，「初平三年春，堅死。」吳志孫堅傳亦云初平三年。英雄記曰，「初平四年正月七日死。」袁紀，「初平三年五月。」山陽公載記載策表曰：「臣年十七，喪失所怙。」裴松之按策以建安五年卒，時年二十六，計堅之亡，策應十八，而此表云十七，則為不符。張璠漢紀及胡沖吳曆並以堅初平二年死，此為是而本傳誤也。今從之。〕</font></font><font size=4px>堅所舉孝廉長沙桓階詣表請堅喪，表義而許之。堅兄子賁率其士眾就袁術，術復表賁為豫州刺史。</font><font size=4px color="#009090"><font size=4px>〔復，扶又翻；下同。〕</font></font><font size=4px>術由是不能勝表。

 　　初，董卓入關，留朱儁守雒陽，而儁潛與山東諸將通謀，懼為卓所襲，出奔茢州。卓以弘農楊懿為河南尹；儁復引兵還雒，擊懿，走之。儁以河南殘破無所資，乃東屯中牟，移書州郡，請師討卓。徐州刺史陶謙上儁行車騎將軍，</font><font size=4px color="#009090"><font size=4px>〔上，時掌翻。〕</font></font><font size=4px>遣精兵三千助之，餘州郡亦有所給。謙，丹陽人。</font><font size=4px color="#009090"><font size=4px>〔丹陽縣，屬丹陽郡，今潤州縣。〕</font></font><font size=4px>朝廷以黃巾寇亂徐州，用謙為刺史。謙至，擊黃巾，大破走之，州境晏然。

 　　劉焉在益州陰圖異計。沛人張魯，自祖父陵以來世為五斗米道，</font><font size=4px color="#009090"><font size=4px>〔陵即今所謂天師者也。後魏寇謙之祖其道。〕</font></font><font size=4px>客居于蜀。魯母以鬼道常往來焉家，焉乃以魯為督義司馬，</font><font size=4px color="#009090"><font size=4px>〔洪氏隸釋曰：劉焉在蜀，創置督義司馬，助義、褒義校尉。劉表在荊州，亦置綏民校尉。漢衰，諸侯擅命，率意各置官屬。〕</font></font><font size=4px>以張脩為別部司馬，與合兵掩殺漢中太守蘇固，斷絕斜谷閣，</font><font size=4px color="#009090"><font size=4px>〔斜谷，在漢中西北，今興元府西北入斜谷路，至鳳州界百五十里，有棧閣二千九百八十九間，板閣二千八百九十二間。郡國志曰：褒谷，北口曰斜，南口曰褒，長四百七十里，同為一谷。兩山高峻，中間谷道，褒水所流，曹操謂斜谷道為五百里石穴者此也。余據班志，斜水出衙岭山，北至郿入渭；褒水亦出衙岭，南至南鄭入沔，則褒、斜雖同為一谷，而衙岭乃其分水處也。斷，丁管翻。斜，音余奢翻。谷，音穀，又音浴。〕</font></font><font size=4px>殺害漢使。焉上書言「米賊斷道，不得復通」。</font><font size=4px color="#009090"><font size=4px>〔斷，丁管翻。〕</font></font><font size=4px>又託他事殺州中豪強王咸、李權等十餘人，以立威刑。犍為太任岐及校尉賈龍由此起兵攻焉，焉擊殺岐、龍。焉意漸盛，作乘輿車具千餘乘，</font><font size=4px color="#009090"><font size=4px>〔乘，繩證翻。〕</font></font><font size=4px>劉表上「焉有似子夏在西河疑聖人」之論。</font><font size=4px color="#009090"><font size=4px>〔禮記檀弓：曾子責子夏曰：吾與子事夫子於洙、泗之間，退歸老於西河之上，使西河之人疑汝於夫子，而罪一也。表蓋言焉在蜀僭擬，使蜀人疑為天子也。上，時掌翻。〕</font></font><font size=4px>時焉子範為左中郎將，誕為治書御史，</font><font size=4px color="#009090"><font size=4px>〔續漢志曰：治書侍御史二人，秩六百石，掌選明法律者為之；凡天下諸讞疑事，掌以法律當其是非。蔡質曰：選御史高第補之。胡廣曰：宣帝幸宜室，齋居而決事，令御史二人治書，治書御史起此。治，直之翻。〕</font></font><font size=4px>璋為奉車都尉，皆從帝在長安，惟小子別部司馬瑁素隨焉；帝使璋曉喻焉，焉留璋不遣。

 　　公孫度威行海外，中國人士避亂者多歸之，北海管寧、邴原、王烈皆往依焉。寧少時與華歆為友，</font><font size=4px color="#009090"><font size=4px>〔少，詩照翻。華，戶化翻。〕</font></font><font size=4px>嘗與歆共鋤菜，見地有金，寧揮鋤不顧，與瓦石無異，歆捉而擲之，人以是知其優劣。邴原遠行遊學，八九年而歸，師友以原不飲酒，會米肉送之；原曰：「本能飲酒，但以荒思廢業，故斷之耳。</font><font size=4px color="#009090"><font size=4px>〔思，相吏翻。斷，音短。〕</font></font><font size=4px>今當遠別，可一飲燕。」於是共坐飲酒，終日不醉。寧、原俱以操尚稱，度虛館以候之。</font><font size=4px color="#009090"><font size=4px>〔操，七到翻。候者，伺其至也。〕</font></font><font size=4px>寧既見度，乃廬於山谷，時避難者多居郡南，</font><font size=4px color="#009090"><font size=4px>〔難，乃旦翻。〕</font></font><font size=4px>而寧獨居北，示無還志，後漸來從之，旬月而成邑。寧每見度，語唯經典，不及世事；還山，專講詩、書，習俎豆，非學者無見也。由是度安其賢，民化其德。邴原性剛直，清議以格物，</font><font size=4px color="#009090"><font size=4px>〔格，正也。〕</font></font><font size=4px>度以下心不安之。寧謂原曰：「潛龍以不見成德。</font><font size=4px color="#009090"><font size=4px>〔乾：初九，潛龍勿用。孔子曰：君子以成德為行，潛之為言也，隱而未見，行而未成，是以君子弗用。見，賢遍翻。〕</font></font><font size=4px>言非其時，皆招禍之道也。」密遣原逃歸，度聞之，亦不復追也。</font><font size=4px color="#009090"><font size=4px>〔復，扶又翻。〕</font></font><font size=4px>王烈器業過人，少時名聞在原、寧之右。</font><font size=4px color="#009090"><font size=4px>〔少，詩照翻。聞，文運翻；名聲所至曰聞。〕</font></font><font size=4px>善於教誘，鄉里有盜牛者，主得之，盜請非，曰：「刑戮是甘，乞不使王彥方知也！」</font><font size=4px color="#009090"><font size=4px>〔王烈，字彥方。〕</font></font><font size=4px>烈聞而使人謝之，遺布一端。</font><font size=4px color="#009090"><font size=4px>〔布帛六丈曰端，一曰八丈曰端。按古以二丈為端。遺，于貴翻。〕</font></font><font size=4px>或問其故，烈曰：「盜懼吾聞其過，是有恥惡之心，既知恥惡，則善心將生，故與布以勸為善也。」後有老父遺劍於路，行道一人見而守之，至暮，老父還，尋得劍，怪之，以事告烈，烈使推求，</font><font size=4px color="#009090"><font size=4px>〔推，尋也。〕</font></font><font size=4px>乃先盜牛者也。諸有爭訟曲直將質之於烈，</font><font size=4px color="#009090"><font size=4px>〔質，正也。〕</font></font><font size=4px>或至塗而反，或望廬而還，</font><font size=4px color="#009090"><font size=4px>〔還，旬緣翻。〕</font></font><font size=4px>皆相推以直，</font><font size=4px color="#009090"><font size=4px>〔推，移也。前書韓延壽傳，以田相移。即此義也。〕</font></font><font size=4px>不敢使烈聞之。度欲以為長史，烈辭之，為商賈以自穢，乃免。</font><font size=4px color="#009090"><font size=4px>〔賈，音古。〕</font></font><font size=4px>

 　　三年（壬申、一九二）

 　　春，正月，丁丑，赦天下。

 　　董卓遣牛輔將兵屯陝，輔分遣校尉北地李傕、張掖郭汜、武威張濟將步騎數萬擊破朱儁於中牟，</font><font size=4px color="#009090"><font size=4px>〔傕，古岳翻。汜，音祀，又孚梵翻。〕</font></font><font size=4px>因掠陳留、潁川諸縣，所過殺虜無遺。

 　　初，荀淑有孫曰彧，少有才名，</font><font size=4px color="#009090"><font size=4px>〔少，詩照翻。〕</font></font><font size=4px>何顒見而異之，曰：「王佐才也！」及天下亂，彧謂父老曰：「潁川四戰之地，</font><font size=4px color="#009090"><font size=4px>〔言其地平，四面受敵。〕</font></font><font size=4px>宜亟避之。」鄉人多懷土不能去，彧獨率宗族去依韓馥。會袁紹已奪馥位，待彧以上賓之禮。彧度紹終不能定大業，</font><font size=4px color="#009090"><font size=4px>〔度，徒洛翻。〕</font></font><font size=4px>聞曹操有雄略，乃去紹從操。操與語，大悅，曰：「吾子房也！」</font><font size=4px color="#009090"><font size=4px>〔比之張良。〕</font></font><font size=4px>以為奮武司馬。</font><font size=4px color="#009090"><font size=4px>〔操初起兵為奮武將軍，故以彧為奮武司馬。其鄉人留者，多為傕、汜等所殺。〕</font></font><font size=4px>

 　　袁紹自出拒公孫瓚，與瓚戰於界橋南二十里。</font><font size=4px color="#009090"><font size=4px>〔水經：大河右瀆東北逕鉅鹿郡廣宗縣故城南，又東北逕界城亭北，又東北逕信都郡武強縣故城東。此蓋於河瀆上作橋。註又云：清河東北逕界城亭東，水上有大梁，謂之界城橋。賢曰：今貝州宗城縣側有古界城，此城近枯漳水，界橋當在此水上。杜佑曰：界橋在貝州宗城縣東。〕</font></font><font size=4px>瓚兵三萬，其鋒甚銳。紹令麴義領精兵八百先登，強弩千張夾承之。瓚輕其兵少，縱騎騰之。義兵伏楯下不動，未至十數步，一時同發，讙呼動地，</font><font size=4px color="#009090"><font size=4px>〔讙，許元翻。〕</font></font><font size=4px>瓚軍大敗。斬其所置冀州刺史嚴綱，</font><font size=4px color="#009090"><font size=4px>〔考異曰：九州春秋作「劉綱」。今從范書、魏志。〕</font></font><font size=4px>獲甲首千餘級。追至界橋，瓚斂兵還戰，義復破之，</font><font size=4px color="#009090"><font size=4px>〔復，扶又翻。〕</font></font><font size=4px>遂到瓚營，拔其牙門，</font><font size=4px color="#009090"><font size=4px>〔賢曰：真人水鏡經曰：凡軍始出，必令完堅；若有折，將軍不利。牙門旗竿，軍之精也，即周禮司職云「軍旅會同置旌門」是也。〕</font></font><font size=4px>餘眾皆走。

 　　初，兗州刺史劉岱與紹、瓚連和，紹令妻子居岱所，瓚亦遣從事范方將騎助岱。及瓚擊破紹軍，語岱令遣紹妻子，</font><font size=4px color="#009090"><font size=4px>〔語，牛倨翻。〕</font></font><font size=4px>別敕范方：「若岱不遣紹家，將騎還！吾定紹，將加兵於岱。」岱與官屬議，連日不決，聞東郡程昱有智謀，召而問之。昱曰：「若棄紹近援而求瓚遠助，此假人於越以救溺子之說也。</font><font size=4px color="#009090"><font size=4px>〔言勢不能相及也。越人習水，故以為能救溺，奴歷翻。〕</font></font><font size=4px>夫公孫瓚非袁紹之敵也，今雖壞紹軍，</font><font size=4px color="#009090"><font size=4px>〔壞，音怪。〕</font></font><font size=4px>然終為紹所禽。」岱從之。范方將其騎歸，未至而瓚敗。

 　　曹操軍頓丘，</font><font size=4px color="#009090"><font size=4px>〔頓丘縣，屬東郡。師古曰：以丘名縣也。丘一成為頓丘，謂一頓而成也。或曰：成，重也，一重之丘 也。〕</font></font><font size=4px>于毒等攻東武陽。操引兵西入山，攻毒等本屯。</font><font size=4px color="#009090"><font size=4px>〔毒等時掠魏郡，屯于西山。〕</font></font><font size=4px>諸將皆請救武陽。操引兵西入山，攻毒等本屯。</font><font size=4px color="#009090"><font size=4px>〔毒等時掠魏郡，屯于西 山。〕</font></font><font size=4px>諸將皆請救武陽。操曰：「使賊聞我西而還，武陽自解也；不還，我能敗其本屯，虜不能拔武陽必矣。」</font><font size=4px color="#009090"><font size=4px>〔敗，蒲邁翻。〕</font></font><font size=4px>遂行。毒聞之，棄武陽還。操遂擊眭固及匈奴於扶羅於內黃，</font><font size=4px color="#009090"><font size=4px>〔內黃縣屬魏郡；陳留有外黃，故加內。眭，息隨翻。〕</font></font><font size=4px>皆大破之。

 　　董卓以其弟旻為左將軍，兄子璜為中軍校尉，皆典兵事，宗族內外並列朝廷。卓侍妾懷抱中子皆封侯，弄以金紫。卓車服僭擬天子，召呼三臺，</font><font size=4px color="#009090"><font size=4px>〔三臺：尚書臺、御史臺、符節臺也。晉書曰：漢官：尚書為中臺，御史為憲臺，謁者為外臺，是謂三臺。〕</font></font><font size=4px>尚書以下皆自詣卓府啟事。又築塢於郿，</font><font size=4px color="#009090"><font size=4px>〔英雄記曰：郿去長安二百六十里。漢書，郿，音媚，地名。〕</font></font><font size=4px>高厚皆七丈，積穀為三十年儲，自云：「事成，雄據天下，不成，守此足以畢老。」

 　　卓忍於誅殺，諸將言語有蹉跦者，</font><font size=4px color="#009090"><font size=4px>〔蹉，倉何翻。跌，徒結翻。〕</font></font><font size=4px>便戮於前，人不聊生。司徒王允與司隸校尉黃琬、僕射士孫瑞、尚書楊瓚密謀誅卓。中郎將呂布，便弓馬，膂力過人，</font><font size=4px color="#009090"><font size=4px>〔膂，脊骨也。〕</font></font><font size=4px>卓自以遇人無禮，行止常以布自衛，甚愛信之，誓為父子。然卓性剛褊，嘗小失卓意，卓拔手戟擲布，</font><font size=4px color="#009090"><font size=4px>〔手戟，小戟，便於擊刺者。〕</font></font><font size=4px>布拳捷，</font><font size=4px color="#009090"><font size=4px>〔勇力為拳，迅疾為捷。〕</font></font><font size=4px>避之，而改容顧謝，卓意亦解。布由是陰怨於卓。卓又使布守中閣，而私於傅婢，益不自安。王允素善待布，布見允，自陳卓幾見殺之狀，</font><font size=4px color="#009090"><font size=4px>〔幾，居希翻。〕</font></font><font size=4px>允因以誅卓之謀告布，使為內應。布曰：「如父子何﹖」曰：「君自姓呂，本非骨肉。今憂死不暇，何謂父子﹖擲戟之時，豈有父子情邪！」布遂許之。

 　　夏，四月，丁巳，帝有疾新愈，大會未央殿。卓朝服乘車而入，</font><font size=4px color="#009090"><font size=4px>〔魏祕書監秦靜曰：漢氏承秦改六冕之制，朝服俱玄冠、絳衣而巳。晉名曰五時朝服。有四時朝服，又有朝服。〕</font></font><font size=4px>陳兵夾道，自營至宮，左步右騎，屯衛周阋，</font><font size=4px color="#009090"><font size=4px>〔阋，作答翻。〕</font></font><font size=4px>令呂布等扞衛前後。王允使士孫瑞自書詔以授布，</font><font size=4px color="#009090"><font size=4px>〔使尚書僕射自書詔者，懼其泄也。〕</font></font><font size=4px>布今同郡騎都尉李肅</font><font size=4px color="#009090"><font size=4px>〔考異曰：袁紀作「李順」，今從范書、魏志。〕</font></font><font size=4px>與勇士秦誼、陳衛等十餘人偽著衛士服，</font><font size=4px color="#009090"><font size=4px>〔著，陟略翻。〕</font></font><font size=4px>守北掖門內以待卓。卓入門，肅以戟刺之；</font><font size=4px color="#009090"><font size=4px>〔刺，七亦翻；下同。〕</font></font><font size=4px>卓衷甲，不入，</font><font size=4px color="#009090"><font size=4px>〔衷甲者，被甲於內，而加衣甲上。〕</font></font><font size=4px>傷臂，墮車，顧大呼曰：</font><font size=4px color="#009090"><font size=4px>〔呼，火故翻。〕</font></font><font size=4px>「呂布何在！」布曰：「有詔討賊臣！卓大罵曰：「庸狗，敢如是邪！」布應聲持矛刺卓，趣兵斬之。</font><font size=4px color="#009090"><font size=4px>〔趣，讀曰促。〕</font></font><font size=4px>主簿田儀及卓倉頭前走其戶，布又殺之，凡所殺三人。布即出懷中詔版以令吏士曰：「詔討卓耳，餘皆不問。」吏士皆正立不動，大稱萬歲。百姓歌舞於道，長安中士女賣其珠玉衣裝市酒肉相慶者，填滿街肆。弟旻、璜等及宗族老弱在郿，皆為其群下所斫射死。</font><font size=4px color="#009090"><font size=4px>〔射，而亦翻。〕</font></font><font size=4px>暴卓尸於市，</font><font size=4px color="#009090"><font size=4px>〔暴，薄木翻，又薄報翻。〕</font></font><font size=4px>天時始熱，卓素充肥，脂流於地，守尸吏為大炷，</font><font size=4px color="#009090"><font size=4px>〔炷，燈也，燼所著者。〕</font></font><font size=4px>署卓臍中然之，光明達曙，如是積日。諸袁門生聚董氏之尸，焚灰揚之於路。塢中有金二三萬斤，銀八九萬斤，錦綺奇玩積如丘山。以王允錄尚書事，呂布為奮威將軍、假節、儀比三司，</font><font size=4px color="#009090"><font size=4px>〔奮威將軍始於漢元帝用任千秋為之。沈約曰：呂布為奮武將軍、儀比三司，猶儀同三司也。〕</font></font><font size=4px>封溫侯，</font><font size=4px color="#009090"><font size=4px>〔溫縣，屬河內郡，周大夫蘇忿生之邑。〕</font></font><font size=4px>共秉朝政。</font><font size=4px color="#009090"><font size=4px>〔朝，直遙翻。〕</font></font><font size=4px>

 　　卓之死也，左中郎將高陽侯蔡邕在王允坐，</font><font size=4px color="#009090"><font size=4px>〔高陽縣，屬涿郡；又陳留圉縣有高陽亭。坐，徂臥翻。〕</font></font><font size=4px>聞之驚歎。允勃然，叱之曰：「董卓國之大賊，幾亡漢室，</font><font size=4px color="#009090"><font size=4px>〔幾，居希翻。〕</font></font><font size=4px>君為王臣，所宜同疾，而懷其私遇，反相傷痛，豈不共為逆哉！」即收付廷尉。邕謝曰：「身雖不忠，古今大義，耳所厭聞，口所常玩，豈當背國而嚮卓也！</font><font size=4px color="#009090"><font size=4px>〔背，蒲妹翻。〕</font></font><font size=4px>願黥首刖足，繼成漢史。」</font><font size=4px color="#009090"><font size=4px>〔初，邕徙朔方，自從中上書，乞續漢書諸志，蓋其所學所志者在此。〕</font></font><font size=4px>士大夫多矜救之，不能得。太尉馬日磾謂允曰：「伯喈曠世逸才，</font><font size=4px color="#009090"><font size=4px>〔蔡邕，字伯喈。〕</font></font><font size=4px>多識漢事，當續成後史，為一代大典；而所坐至微，誅之，無乃夫人望乎！」允曰：「昔武帝不殺司馬遷，使作謗書流於後世。</font><font size=4px color="#009090"><font size=4px>〔賢曰：凡史官記事，善惡必書。謂遷所記但是漢家不善之事，皆為謗也，非獨指武帝之身，即高祖善家令之言、武帝算緡榷酤之類是也。班固集云：史遷著書成一家之言，至以身陷刑。故微文譏刺，貶損當世，非義士也。〕</font></font><font size=4px>方今國祚中衰，</font><font size=4px color="#009090"><font size=4px>〔中，竹仲翻。〕</font></font><font size=4px>戎馬在郊，不可令佞臣執筆在幼主左右，既無益聖德，復使吾黨蒙其訕議。」</font><font size=4px color="#009090"><font size=4px>〔復，扶又翻。〕</font></font><font size=4px>日磾退而告人曰：「王公其無後乎！善人，國之紀也；制作，國之典也；滅紀廢典，其能久乎！」邕遂死獄中。

 　　初，黃門侍郎荀攸與尚書鄭泰、侍中种輯等謀曰：「董卓驕忍無親，雖資強兵，實一匹夫耳，可直刺殺也。」</font><font size=4px color="#009090"><font size=4px>〔刺，七亦翻。考異曰：魏志云，「攸與何顒、伍瓊同謀。」按顒、瓊死已久，恐誤。〕</font></font><font size=4px>事垂就而覺，收攸繫獄，泰逃奔袁術。攸言語飲食自若，會卓死，得免。

 　　青州黃巾寇兗州，劉岱欲擊之，濟北相鮑信諫曰：「今賊眾百萬，百姓皆震恐，士卒無鬬志，不可敵也。然賊軍無輜重，唯以鈔略為資，</font><font size=4px color="#009090"><font size=4px>〔重，直用翻。〕</font></font><font size=4px>今不若畜士眾之力，先為固守；彼欲戰不得，攻又不能，其勢必離散，然後選精銳，據要害擊之，可破也。」岱不從，遂與戰，果為所殺。

 　　曹操部將東郡陳宮謂操曰：「州今無主，而王命斷絕，宮請說州中綱紀，</font><font size=4px color="#009090"><font size=4px>〔綱紀，即謂州別駕及治中諸從事也。說，輸芮翻；下同。〕</font></font><font size=4px>明府尋往牧之，</font><font size=4px color="#009090"><font size=4px>〔牧之，謂為州牧。〕</font></font><font size=4px>資之以收天下，此霸王之業也。」宮因往說別駕、及治中諸從事也。說，輸芮翻；下同。〕明府尋往牧之，</font><font size=4px color="#009090"><font size=4px>〔牧之，謂為州牧。〕</font></font><font size=4px>資之以收天下，此霸王之業也。」宮因往說別駕、治中曰：「今天下分裂而州無主；曹東郡，命世之才也，若迎以牧州，必寧生民。」鮑信等亦以為然，乃與州吏萬潛等至東郡，迎操領兗州刺史。操遂進兵擊黃巾於壽張東，不利，賊眾精悍，</font><font size=4px color="#009090"><font size=4px>〔悍，下罕翻，又侯旱翻。〕</font></font><font size=4px>操兵寡弱，操撫循激勵，明設賞罰，承間設奇，</font><font size=4px color="#009090"><font size=4px>〔間，古莧翻。〕</font></font><font size=4px>畫夜會戰，戰輒禽獲，賊遂退走。鮑信戰死，操購求其喪不得，乃刻木如信狀，祭而哭焉。詔以京兆金尚為兗州刺史，將之部，操逆擊之，尚奔袁術。</font><font size=4px color="#009090"><font size=4px>〔為後建安二年尚不屈於術張本。〕</font></font><font size=4px>

 　　五月，</font><font size=4px color="#009090"><font size=4px>〔考異曰：范書，「丁酉，大赦」，袁紀，「丁未，大赦」。按是年正月，丁丑，大赦；及李傕求赦，王允曰：「一歲不再赦。」然則五月必無赦也。〕</font></font><font size=4px>以征西將軍皇甫嵩為車騎將軍。

 　　初，呂布勸王允盡殺董卓部曲，允曰：「此輩無罪，不可。」布欲以卓財物班賜公卿、將校，允又不從。允素以劍客遇布，布負其功勞，多自誇伐，既失意望，漸不相平。允性剛稜疾惡，</font><font size=4px color="#009090"><font size=4px>〔賢曰：稜，威稜也，音力登翻。余謂稜，方稜也；剛稜，猶言剛方。〕</font></font><font size=4px>初懼董卓，故折節下之。</font><font size=4px color="#009090"><font size=4px>〔下，遐稼翻。〕</font></font><font size=4px>卓既殲滅，自謂無復患難，</font><font size=4px color="#009090"><font size=4px>〔殲，息廉翻。復，扶又翻。難，乃旦翻。〕</font></font><font size=4px>頗自驕傲，以是群下不甚附之。

 　　允始與士孫瑞議，特下詔赦卓鄀曲，既而疑曰：「部曲從其主耳。今若名之惡逆而赦之，恐適使深自疑，非所以安之也。」乃止。又議悉罷其軍，或說允曰：「涼州人素憚袁氏而畏關東，今若一旦解兵開關，必人人自危。可以皇甫義真為將軍，就領甚眾，因使留陝以安撫之。」允曰：「不然。關東舉義兵者，皆吾徒也，今若距險屯陝，雖安涼州，而疑關東之心，不可也。」</font><font size=4px color="#009090"><font size=4px>〔陝，失冉翻。〕</font></font><font size=4px>

 　　時百姓訛言當悉誅涼州人，卓故將校遂轉相恐動，皆擁兵自守，</font><font size=4px color="#009090"><font size=4px>〔將，即亮翻。校，戶教翻。〕</font></font><font size=4px>更相謂曰：「蔡伯喈但以董公親厚尚從坐；今既不赦我曹而欲使解兵，今日解兵，明日當復為魚肉矣。」</font><font size=4px color="#009090"><font size=4px>〔更，工衡翻。復，扶又翻。〕</font></font><font size=4px>呂布使李肅至陝，以詔命誅牛輔，輔等逆與肅戰，肅敗，走弘農，布誅殺之。輔恇怯失守，</font><font size=4px color="#009090"><font size=4px>〔恇，去王翻。〕</font></font><font size=4px>會營中無故自驚，輔欲走，為左右所殺。李傕等還，</font><font size=4px color="#009090"><font size=4px>〔傕等自陳留、潁川還也。〕</font></font><font size=4px>輔已死，傕等無所依，遣吏詣長安求赦。王允曰：「一歲不可再赦。」不許。傕等益懼，不知所為，欲各解散，間行歸鄉里，</font><font size=4px color="#009090"><font size=4px>〔間，古莧翻。〕</font></font><font size=4px>討虜校尉武威賈詡曰：「諸君若棄軍單行，則一亭長能束君矣；</font><font size=4px color="#009090"><font size=4px>〔長，知兩翻。〕</font></font><font size=4px>不如相率而西，以攻長安，為董公報仇，</font><font size=4px color="#009090"><font size=4px>〔為，于偽翻。〕</font></font><font size=4px>事濟，奉國家以正天下；若其不合，</font><font size=4px color="#009090"><font size=4px>〔不合，謂事不濟，不與本計合也。〕</font></font><font size=4px>走未晚也。」傕等然之，乃相與結盟，率軍數千，晨夜西行。王允以胡文才、楊整脩皆涼州大人，</font><font size=4px color="#009090"><font size=4px>〔賢曰：大人，請大家豪右。又曰：大人，長老之稱，言尊事之也。〕</font></font><font size=4px>召使東，解釋之，不假借以溫顏，謂曰：「關東鼠子，欲何為邪﹖卿往呼之！」於是二人往，實召兵而還。

 　　傕隨道收兵，比至長安，</font><font size=4px color="#009090"><font size=4px>〔比，必寐翻，及也。〕</font></font><font size=4px>已十餘萬，與卓故部曲樊稠、李蒙等合圍長安城，城峻不可攻，守之八日。</font><font size=4px color="#009090"><font size=4px>〔考異曰：魏志云十日，今從范書。〕</font></font><font size=4px>呂布軍有叟兵內反，</font><font size=4px color="#009090"><font size=4px>〔賢曰：叟兵即蜀兵也；漢代謂蜀為叟。〕</font></font><font size=4px>六月，戊午，引傕眾入城，放兵虜掠。布與戰城中，不勝，將數百騎以卓頭繫馬鞍出走，駐馬青瑣門外，</font><font size=4px color="#009090"><font size=4px>〔衛瓘曰：青瑣，戶邊青鏤也。一曰：天子門內有眉格再重，裏青畫曰瑣。〕</font></font><font size=4px>招王允同去。允曰：「若蒙社稷之靈，上安國家，吾之願也；如其不獲，則奉身以死之。朝廷幼少，朝廷，謂天子也。〕恃我而已，臨難苟免，吾不忍也。</font><font size=4px color="#009090"><font size=4px>〔難，乃旦翻。〕</font></font><font size=4px>努力謝關東諸公，勤以國家為念！」太常种拂曰：「為國大臣，不能禁暴禦侮，使白刃向宮，去將安之！」遂戰而死。

 　　傕、汜屯南宮掖門，殺太僕魯馗、</font><font size=4px color="#009090"><font size=4px>〔馗，音逵。〕</font></font><font size=4px>大鴻臚周奐、</font><font size=4px color="#009090"><font size=4px>〔臚，陵如翻。〕</font></font><font size=4px>城門校尉崔烈、越騎校尉王頎，</font><font size=4px color="#009090"><font size=4px>〔頎，音祈。〕</font></font><font size=4px>吏民死者萬餘人，狼籍滿道。王 允扶帝上宣平門避兵，</font><font size=4px color="#009090"><font size=4px>〔三輔黃圖曰：長安城東面北頭門號宣平門。上，時掌翻。〕</font></font><font size=4px>傕等於城門下伏地叩頭，帝謂傕等曰：「卿等放兵縱橫，欲何為乎﹖」</font><font size=4px color="#009090"><font size=4px>〔橫，戶孟翻。〕</font></font><font size=4px>傕等曰：「董卓忠於陛下，而無故為呂布所殺，臣等為卓報讎，</font><font size=4px color="#009090"><font size=4px>〔為，于偽翻。〕</font></font><font size=4px>非敢為逆也。請事畢詣廷尉受罪。」傕等圍門樓，共青請司徒王允出，問「太師何罪﹖」允窮蹙，乃下見之。己未，赦天下，以李傕為揚武將軍，郭汜為揚烈將軍，</font><font size=4px color="#009090"><font size=4px>〔揚武將軍始於建武之初，馬成為之。揚烈將軍蓋始於是時。〕</font></font><font size=4px>樊稠等皆為中郎將。傕等收司隸校尉黃琬，殺</font><span class="h"><font size=4px>【章：甲十一行本「殺」上有「下獄」二字；乙十一行本同。】</font></font><font size=4px>之。

 　　初，王允以同郡宋翼為左馮翊，王宏為右扶風，</font><font size=4px color="#009090"><font size=4px>〔允，太原人。〕</font></font><font size=4px>傕等欲殺允，恐二郡為患，乃先徵翼、宏。宏遣使謂翼曰：「郭汜、李傕以我二人在外，故未危王公，</font><font size=4px color="#009090"><font size=4px>〔危，謂殺也。〕</font></font><font size=4px>今日就徵，明日俱族，計將安出﹖」翼曰：「雖禍福難量，</font><font size=4px color="#009090"><font size=4px>〔量，音良。〕</font></font><font size=4px>然王命，所不得避也！」宏曰：「關東義兵鼎沸，欲誅董卓，今卓已死，其黨與易制耳。</font><font size=4px color="#009090"><font size=4px>〔易，以豉翻。〕</font></font><font size=4px>若舉兵共討傕等，與山東相應，此轉禍為福之計也。」翼不從，宏不能獨立，遂俱就徵。甲子，傕收允及翼、宏，并殺之；允妻子皆死。宏臨命詬曰：</font><font size=4px color="#009090"><font size=4px>〔詬，許候翻，又古候翻，怒罵也。〕</font></font><font size=4px>「宋翼豎儒，不足議大計！」</font><font size=4px color="#009090"><font size=4px>〔賢曰：豎者，言賤劣如僮豎。〕</font></font><font size=4px>傕尸王允於市，莫敢收者，故吏平陵令京兆趙戩棄官收而葬之。</font><font size=4px color="#009090"><font size=4px>〔戩，子踐翻。〕</font></font><font size=4px>始，允自專討卓之勞，士孫瑞歸功不侯，故得免於難。</font><font size=4px color="#009090"><font size=4px>〔難，乃旦翻。〕</font></font><font size=4px>

 　　臣光曰：易稱「勞謙君子有終吉」，</font><font size=4px color="#009090"><font size=4px>〔易繫辭曰：勞而不伐，有功而不德，厚之至也。語以其功下人者也。德言盛，禮言恭。謙也者，致恭以存其位者也。程頤註曰：有勞而能謙，又須君子行之，有終則吉。夫樂高喜勝，人之常情。平時能謙，固已鮮矣，況有功勞可尊乎！雖使知謙之善，勉而為之，若矜負之心不忘，則不能常久，欲其有終不可得也。惟君子安履謙順，故久而不變，乃所謂有終則吉也。〕</font></font><font size=4px>士孫瑞有功不伐，以保其身，可不謂之智乎！

 　　傕等以賈詡為左馮翊，欲侯之，詡曰：「此救命之計，何功之有！」固辭不受。又以為尚書僕射，詡曰：「尚書僕射，官之師長，</font><font size=4px color="#009090"><font size=4px>〔長，知兩翻。〕</font></font><font size=4px>天下所望，詡名不素重，非所以服人也。」乃以為尚書。

 　　呂布自武關奔南陽，袁術待之甚厚。布自恃有功於袁氏，</font><font size=4px color="#009090"><font size=4px>〔謂殺董卓為袁氏報仇也。〕</font></font><font size=4px>恣兵鈔掠。</font><font size=4px color="#009090"><font size=4px>〔鈔，楚交翻。〕</font></font><font size=4px>術患之，布不自安，去從張楊於河內。李傕等購求布急，布又逃歸袁紹。

 　　丙子，以前將軍趙謙為司徒。

 　　秋，七月，庚子，以太尉馬日磾為太傅，錄尚書事；</font><font size=4px color="#009090"><font size=4px>〔磾，丁奚翻。〕</font></font><font size=4px>八月，以車騎將軍皇甫嵩為太尉。

 　　诏太傅馬日磾、太仆赵岐杖节镇抚关东。

 　　九月，以李傕為車騎將軍、領司隸校尉、假節；郭汜為後將軍，樊稠為右將軍，張濟為驃騎將軍，皆封侯。</font><font size=4px color="#009090"><font size=4px>〔驃，匹妙翻。〕</font></font><font size=4px>傕、汜、稠筦朝政，</font><font size=4px color="#009090"><font size=4px>〔筦，與管同。〕</font></font><font size=4px>濟出屯弘農。

 　　司徒赵谦罢。

 　　甲申，以司空淳于嘉為司徒，光祿大夫楊彪為司空，錄尚書事。

 　　初，董卓入關，說韓遂、馬騰與共圖山東，</font><font size=4px color="#009090"><font size=4px>〔說，輸芮翻。〕</font></font><font size=4px>遂、騰率眾詣長安。會卓死，李傕等以遂為鎮西將軍，遣還金城；騰為征西將軍，遣屯郿。</font><font size=4px color="#009090"><font size=4px>〔晉書職官志曰：四征起於漢代，四鎮通於柔遠。〕</font></font><font size=4px>

 　　冬，十月，荊州刺史劉表遣使貢獻。以表為鎮南將軍荊州牧，封成武侯。</font><font size=4px color="#009090"><font size=4px>〔成武縣，前漢屬山陽郡，後漢屬濟陰郡。〕</font></font><font size=4px>

 　　十二月，太尉皇甫嵩免，以光祿大夫周忠為太尉，參錄尚書事。

 　　曹操追黃巾至濟北，悉降之，</font><font size=4px color="#009090"><font size=4px>〔濟，子禮翻。降，戶江翻。〕</font></font><font size=4px>得戎卒三十餘萬，男女百餘萬口，收其精銳者，號青州兵。</font><font size=4px color="#009090"><font size=4px>〔所降者青州黃巾也，故號青州兵。〕</font></font><font size=4px>

 　　操辟陳留毛玠為治中從事，玠言於操曰：「今天下分崩，乘輿播蕩，生民廢業，饑饉流亡，公家無經歲之儲，百姓無安固之志，難以持久。夫兵義者勝，</font><font size=4px color="#009090"><font size=4px>〔魏相嘗引是言。〕</font></font><font size=4px>守位以財，</font><font size=4px color="#009090"><font size=4px>〔易大傳曰：何以聚人，曰財；何以守位，曰仁。〕</font></font><font size=4px>宜奉天子以令不臣，脩耕植以畜軍資，</font><font size=4px color="#009090"><font size=4px>〔操之所以芟群雄者，在迎天子都許、屯田積穀而已；二事乃玠發其謀也。〕</font></font><font size=4px>如此，則霸王之業可成也。」操納其言，遺使詣河內太守張楊，欲假塗西至長安；楊不聽。

 　　定陶董昭說楊曰：</font><font size=4px color="#009090"><font size=4px>〔說輸芮翻。〕</font></font><font size=4px>「袁、曹雖為一家，勢不久群。曹今雖弱，然實天下之英雄也，當故結之。</font><font size=4px color="#009090"><font size=4px>〔故者，結交之因也，謂因事而結之。〕</font></font><font size=4px>況今有緣，宜通其上事，</font><font size=4px color="#009090"><font size=4px>〔上，時掌翻；下同。〕</font></font><font size=4px>并表薦之，若事有成，永為深分。」</font><font size=4px color="#009090"><font size=4px>〔分，扶問翻，契分也。〕</font></font><font size=4px>楊於是通操上事，仍表薦操。昭為操作書與李傕、郭汜等，</font><font size=4px color="#009090"><font size=4px>〔為，于偽翻。〕</font></font><font size=4px>各隨輕重致殷勤。

 　　傕、汜見操使，以為關東欲自立天子，今曹操雖有使命，非其誠實，</font><font size=4px color="#009090"><font size=4px>〔使，疏吏翻。〕</font></font><font size=4px>議留操使。黃門侍郎鍾繇說傕、汜曰：「方今英雄並起，各矯命專制，唯曹兗州乃心王室，而逆其忠款，</font><font size=4px color="#009090"><font size=4px>〔地，蓋聞其雄略，先為效用以自結也。〕</font></font><font size=4px>繇，皓之曾孫也。</font><font size=4px color="#009090"><font size=4px>〔鍾皓見五十三卷桓帝建和三年。〕</font></font><font size=4px>

 　　徐州刺史陶謙與諸守相共奏記，推朱儁為太師，</font><font size=4px color="#009090"><font size=4px>〔守，式又翻。相，悉亮翻。〕</font></font><font size=4px>因移檄牧伯，欲以同討李傕等，奉迎天子。會李傕用太尉周忠、尚書賈詡策，徵儁入朝，儁乃辭謙議而就徵，復為太僕。

 　　公孫瓚復遣兵擊袁紹，至龍湊，</font><font size=4px color="#009090"><font size=4px>〔龍湊，地名，在平原界。漢晉春秋載紹與瓚書曰：「龍河之師，羸兵前誘，大兵未濟，而足下膽破眾散，不鼓而敗。」則龍湊蓋河津也。詳味昭書，龍湊宜在勃海界。又袁譚軍龍湊宜在勃海界。又袁譚軍龍湊，曹操攻之，拔平原，走保南皮，蓋在平原界也。復，扶又翻；下同〕</font></font><font size=4px>紹擊破之。瓚遂還幽州，不敢復出。

 　　柹揚州刺史汝南陳溫卒，袁紹使袁遺領揚州；袁術擊破之，遺走而沛，為兵所殺。術以下邳陳瑀為揚州刺史。</font><font size=4px color="#009090"><font size=4px>〔考異曰：獻帝紀，「四年，三月，袁術殺陳溫，據淮南。」魏志術傳云：「術殺溫，領其州。」裴松之按：英雄記，溫自病死，不為術所殺。九州春秋曰：「初平三年，揚州刺史陳禕死，術以瑀領揚州。」蓋陳禕當為陳溫，實以三年卒，今從之。〕</font></font><font size=4px>

 　　四年（癸酉、一九三）

 　　春，正月，甲寅朔，日有食之。

 　　丁卯，赦天下。</font><font size=4px color="#009090"><font size=4px>〔考異曰：袁紀，五月丁卯赦。今從范書。〕</font></font><font size=4px>

 　　曹操軍甄城。</font><font size=4px color="#009090"><font size=4px>〔甄城縣，屬濟陰郡。賢曰：今濮州縣也。甄，音絹，蜀本作「鄄」，為是。〕</font></font><font size=4px></font><span class="h"><font size=4px>【章：甲十一行本正作「鄄」；乙十一行本同；張校同。】</font></font><font size=4px>袁術為劉表所逼，引兵屯封丘，黑山別部及匈奴於扶羅皆附之。曹操擊破術軍，遂圍封丘；術走襄邑，又走寧陵。</font><font size=4px color="#009090"><font size=4px>〔封丘、襄邑二縣屬陳留郡；寧陵縣屬梁國。宋白曰：封丘，古封國之地，左傳所謂「封父之繁弱」是也，漢為封丘縣。寧陵縣，古甯城，漢高祖改為寧陵縣。〕</font></font><font size=4px>操追擊，連破之。術走九江，揚州刺史陳瑀拒術不納。術退保陰陵，集兵於淮北，復進向壽春；</font><font size=4px color="#009090"><font size=4px>〔陰陵、壽春二縣，皆屬九江郡。壽春，揚州刺史治所。復，扶又翻。〕</font></font><font size=4px>瑀懼，走歸下邳，術遂領其州，兼稱徐州伯。李傕欲結術為援，以術為左將軍，封陽翟侯，</font><font size=4px color="#009090"><font size=4px>〔陽翟縣，屬潁川郡。〕</font></font><font size=4px>假節。

 　　袁紹與公孫瓚所置青州刺史田楷連戰二年，士卒疲困，糧食並盡，互掠百姓，野無青草。紹以其子譚為青州刺史，楷與戰，不勝。會趙岐來和解關東，瓚乃與紹和親，各引兵去。

 　　三月，袁紹在薄落津。</font><font size=4px color="#009090"><font size=4px>〔續漢志，安平國經縣西有漳水津，名薄落津。鉅鹿郡癭陶縣有薄落亭。水經註，漳水逕鉅鹿縣故城西，水有故津，謂之薄落津。〕</font></font><font size=4px>魏郡兵反，與黑山賊于毒等數萬人共覆鄴城，殺其太守。紹還屯斥丘。</font><font size=4px color="#009090"><font size=4px>〔斥丘縣，屬鉅鹿郡。賢曰：故城在今相州成安縣東南。十三州志云：土地斥鹵，故云斥丘。〕</font></font><font size=4px>

 　　夏，曹操还军定陶。

 　　徐州治中東海王朗及別駕琅邪趙昱說刺史陶謙曰：「求諸侯莫如勤王，</font><font size=4px color="#009090"><font size=4px>〔左傳晉大夫狐偃之言。說，輸芮翻。〕</font></font><font size=4px>今天子越在西京，宜遣使奉貢。」謙乃遣昱奉章至長安。詔拜謙徐州收，加安東將軍，封溧陽侯。</font><font size=4px color="#009090"><font size=4px>〔漂陽縣屬丹陽郡。〕</font></font><font size=4px>以昱為廣陵太守，朗為會稽太守。

 　　是時，徐方百姓殷盛，</font><font size=4px color="#009090"><font size=4px>〔古語多謂州為方，故八州八伯謂之方伯。書曰「惟此陶唐，有此冀方」，詩曰「徐方不庭」是也。〕</font></font><font size=4px>穀實差豐，流民多歸之。而謙信用讒邪，疏遠忠直，</font><font size=4px color="#009090"><font size=4px>〔遠，于願翻。〕</font></font><font size=4px>刑政不治，由是徐州漸亂。許劭避地廣陵，謙禮之甚厚，劭告其徒曰：「陶恭祖外慕聲名，內非真正，</font><font size=4px color="#009090"><font size=4px>〔陶謙，字恭祖。〕</font></font><font size=4px>待吾雖厚，其勢必薄。」遂去之。後謙果捕諸寓士，人乃服其先識。

 　　六月，扶風大雨雹。</font><font size=4px color="#009090"><font size=4px>〔雨，于具翻。〕</font></font><font size=4px>

 　　華山崩裂。</font><font size=4px color="#009090"><font size=4px>〔華，戶化翻。〕</font></font><font size=4px>

 　　太尉周忠免，以太僕朱儁為太尉，錄尚書事。

 　　下邳闕宣聚眾數千人，</font><font size=4px color="#009090"><font size=4px>〔賢曰：風俗通曰：闕，姓也，承闕黨童子之後；縱橫家有闕子著書。〕</font></font><font size=4px>自稱天子；陶謙擊殺之。</font><font size=4px color="#009090"><font size=4px>〔考異曰：范書謙傳作「閻宣」。今從魏志武紀及謙傳。魏武紀又曰：「謙與宣共舉兵，取泰山華、費，掠任城。」謙傳亦云：「謙始與合從，從遂殺之，并其眾。」按謙據有徐州，託義勤王，何藉宣數千之眾而與之合從！蓋謙別將與宣共襲曹嵩，故曹操以此為謙罪而伐之耳。〕</font></font><font size=4px>

 　　大雨，昼夜二十余日，漂没民居。

 　　袁紹出軍入朝歌鹿腸山，</font><font size=4px color="#009090"><font size=4px>〔朝歌縣，屬河內郡。賢曰：朝歌故城在今衛縣西。續漢志曰：朝歌有鹿腸山。〕</font></font><font size=4px>討于毒，圍攻五日，破之，斬毒及其眾萬餘級。紹遂尋山北行，進擊諸賊左髭丈八等，皆斬之。又擊劉石、青牛角、黃龍左校、郭大賢、李大目、于氐根等，復斬數萬級，皆屠其屯壁。遂與黑山賊張燕及四營屠各、鴈門烏桓戰於常山。</font><font size=4px color="#009090"><font size=4px>〔復，扶又翻。屠，直於翻。屠各，匈奴種。〕</font></font><font size=4px>燕精兵數萬，騎數千匹。紹與呂布共擊燕，連戰十餘日，燕兵死傷雖多，紹軍亦疲，遂俱退。

 　　呂布將士多暴橫，</font><font size=4px color="#009090"><font size=4px>〔橫，戶孟翻。〕</font></font><font size=4px>紹患之，布因求還雒陽。紹承制以布領司隸校尉，遣壯士送布，而陰圖之。布使人鼓箏於帳中，</font><font size=4px color="#009090"><font size=4px>〔說文：箏，樂也，鼓絃竹身。十三絃，蒙恬所造。一說：秦人薄義，父子爭瑟而分之，因以為名。按箏制與瑟同，瑟二十五絃而箏十三絃，故云然。風俗通：箏，秦聲，五絃、糂身。箏者，上圓象天，下平象地，中空準六合，絃柱十二擬十二月，乃仁智之器也。今并、涼二州箏形如瑟，不知誰改也。釋名：箏，施絃高；箏箏然，音爭。〕</font></font><font size=4px>密亡去，送者夜起，斫帳被皆壞。明旦，紹聞布尚在，懼，閉城自守。布引軍復歸張楊。

 　　前太尉曹嵩避難在琅邪，</font><font size=4px color="#009090"><font size=4px>〔難，乃旦翻。〕</font></font><font size=4px>其子操令泰山太守應劭迎之。嵩輜重百餘兩，</font><font size=4px color="#009090"><font size=4px>〔重，直用翻。兩，音亮。〕</font></font><font size=4px>陶謙別將守陰平，</font><font size=4px color="#009090"><font size=4px>〔陰平縣，屬東海郡。賢曰：故城在今沂州承縣西南。〕</font></font><font size=4px>士卒利嵩財寶，掩襲嵩於華、費間，殺之，</font><font size=4px color="#009090"><font size=4px>〔前漢志，華、費二縣皆屬泰山郡。續漢志，泰山有費縣，無華縣，蓋併省也。水經：時水南過華縣東，又南過費縣東，入沂。賢曰：費縣故城，在費縣東北。費，音祕。〕</font></font><font size=4px>并少子德秋。操引兵擊謙，攻拔十餘城，至彭城，大戰，謙兵敗，走保郯。</font><font size=4px color="#009090"><font size=4px>〔郯縣，屬東海郡，徐州刺史治所。〕</font></font><font size=4px>

 　　初，京、雒遭董卓之亂，民流移東出，多依徐土，遇操至，坑殺男女數十萬口於泗水，水為不流。</font><font size=4px color="#009090"><font size=4px>〔為，于偽翻。〕</font></font><font size=4px>

 　　操攻郯不能克，乃去，攻取慮、睢陵、夏丘，</font><font size=4px color="#009090"><font size=4px>〔三縣皆屬下邳國。杜佑曰：泗州下邳縣北有漢武原故城，又北有郯縣故城。睢陵故城在下邳東南。夏丘，堯封禹為夏伯，邑於此，漢為夏丘縣。師古曰：取，音趨，又音秋。慮，意廬。睢，音雖。夏，戶雅翻。〕</font></font><font size=4px>皆屠之，雞犬亦盡，墟邑無復行人。

 　　冬，十月，辛丑，京師地震。

 　　有星孛于天市。</font><font size=4px color="#009090"><font size=4px>〔孛，蒲內翻。〕</font></font><font size=4px>

 　　司空楊彪免。丙午，以太常趙溫為司空，錄尚書事。

 　　劉虞與公孫瓚積不相能，瓚數與袁紹相攻，</font><font size=4px color="#009090"><font size=4px>〔數，所角翻；下同。〕</font></font><font size=4px>虞禁之，不可，而稍節其稟假。瓚怒，屢違節度，又復侵犯百姓。虞不能制，乃遣驛使泰章陳其暴掠之罪，瓚亦上稟糧不周。</font><font size=4px color="#009090"><font size=4px>〔上，時掌翻。〕</font></font><font size=4px>二奏交馳，互相非毀，朝廷依違而已。</font><font size=4px color="#009090"><font size=4px>〔依違，言甲奏上則依甲而違乙，乙奏上則依乙而違甲，無決然之是非也。〕</font></font><font size=4px>瓚乃築小城於薊城東南以居之，</font><font size=4px color="#009090"><font size=4px>〔薊縣，屬廣陽國，幽州牧所治也。薊，音計。〕</font></font><font size=4px>虞數請會，瓚輒稱病不應；虞恐其終為亂，乃率所部兵合十萬人以討之。時瓚部曲放散在外，倉卒掘東城欲走。</font><font size=4px color="#009090"><font size=4px>〔卒，與瘁同。〕</font></font><font size=4px>虞兵無部伍，不習戰，又愛民廬舍，敕不聽焚燒，戒軍士曰：「無傷餘人，殺一伯珪而已。」</font><font size=4px color="#009090"><font size=4px>〔公孫瓚，字伯珪。〕</font></font><font size=4px>攻圍不下。瓚乃簡募銳士數百人，因風縱火，直衝突之，虞眾大潰。虞與官屬北奔居庸，</font><font size=4px color="#009090"><font size=4px>〔居庸縣，屬上谷郡。胡嶠曰：自幽州西北入居庸關。未祁曰：唐媯州懷戎縣東南五十里有居庸塞，東連盧龍、碣石，西屬太行、常山，實天下之險。〕</font></font><font size=4px>瓚追攻之， 三日，城陷，執虞并妻子還薊，猶使領州文書。會詔遣使者段訓增虞封邑，督六州事；拜瓚前將軍，封易侯。</font><font size=4px color="#009090"><font size=4px>〔易縣，前漢屬涿郡，復漢省。〕</font></font><font size=4px>瓚乃誣虞前與袁紹等 謀稱尊號，脅訓斬虞及妻子於薊市。故常山相孫瑾、掾張逸、張瓚等相與就虞，罵瓚極口，然後同死。</font><font size=4px color="#009090"><font size=4px>〔掾，俞絹翻。〕</font></font><font size=4px>瓚傳虞首於京師，故吏尾敦於路劫虞首，歸 葬之。</font><font size=4px color="#009090"><font size=4px>〔賢曰：尾，姓；敦，名。余按古有尾生。〕</font></font><font size=4px>虞以恩厚得眾心，北州百姓流舊莫不痛惜。</font><font size=4px color="#009090"><font size=4px>〔流者，他州人流入幽州者也；舊者，舊著籍幽州者也。〕</font></font><font size=4px>

 　　初，虞欲遣使奉章詣長安，而難其人，眾咸曰：「右北平田疇，年二十二，年雖少，</font><font size=4px color="#009090"><font size=4px>〔少，詩照翻。〕</font></font><font size=4px>然有奇材。」虞乃備禮，請以為掾。具車騎將行，疇曰：今道路阻絕，寇虜縱橫，稱官奉使，為眾所指。願以私行，期於得達而已。」虞從之。疇乃自選家客二十騎，俱上西關，出塞，傍北山，</font><font size=4px color="#009090"><font size=4px>〔傍，步浪翻。西關，即居庸關。北山，即陰山。〕</font></font><font size=4px>直趣朔方，循間道至長安致命。</font><font size=4px color="#009090"><font size=4px>〔趣，七喻翻。間，古莧翻。〕</font></font><font size=4px>

 　　詔拜疇為騎都尉。疇以天子方蒙塵未安，不可以苛 佩榮寵，</font><font size=4px color="#009090"><font size=4px>〔荷，下可翻。〕</font></font><font size=4px>固辭不受。得報，馳還，比至，虞已死，</font><font size=4px color="#009090"><font size=4px>〔比，必寐翻。〕</font></font><font size=4px>疇謁祭虞墓，陳發章表，</font><font size=4px color="#009090"><font size=4px>〔章表，當依下文作章報。〕</font></font><font size=4px>哭泣而去。公孫瓚怒， 購求獲疇，謂曰：「汝不送章報我，何也﹖」疇曰：「漢室衰穨，人懷異心，唯劉公不失忠節。章報所言，於將軍未美，恐非所樂聞，</font><font size=4px color="#009090"><font size=4px>〔樂，音洛。〕</font></font><font size=4px>故不進也。且 將軍既滅無罪之君，又讎守義之臣，疇恐燕、趙之士皆將蹈東海而死，莫有從將軍者也。」瓚乃釋之。

 　　疇北歸無終，</font><font size=4px color="#009090"><font size=4px>〔無終縣，屬右北平郡，春秋無終子之國，疇蓋其縣人。宋白曰：無終，唐為薊州玉田縣。〕</font></font><font size=4px>率宗族及他附從者數百人，掃地而盟曰：「君仇不報，吾不可以立於世！」遂入徐無山中，</font><font size=4px color="#009090"><font size=4px>〔徐無縣，屬右北平郡，有徐無山。〕</font></font><font size=4px>營深險平敞地而居，躬耕以養父母，</font><font size=4px color="#009090"><font size=4px>〔養，羊亮翻。〕</font></font><font size=4px>百姓歸之，數年間至五千餘家。疇謂其父老曰：「今眾成都邑，而莫相統一，又無法制以治之，</font><font size=4px color="#009090"><font size=4px>〔治，直之翻。〕</font></font><font size=4px>恐非久安之道。疇有愚計，願與諸君共施之，可乎﹖」皆曰：「可！」疇乃為約束，相殺傷、犯盜、諍訟者，</font><font size=4px color="#009090"><font size=4px>〔諍，讀曰爭。晉王沈釋時論：闟茸勇敢於饕諍。計韻平聲。〕</font></font><font size=4px>隨輕重抵罪，重者至死，凡一十餘條。又制為婚姻嫁娶之禮，與學校講授之業，</font><font size=4px color="#009090"><font size=4px>〔校，戶教翻。〕</font></font><font size=4px>班行於眾，眾皆便之，至道不拾遺。北邊翕然服其威信，烏桓、鮮卑各遣使致饋，疇悉撫納，令不為寇。

 　　十二月，辛丑，地震。

 　　司空趙溫免。乙巳，以衛尉張喜為司空。 
</font><!--/HTMLBUILERPART0--><font size=4px>