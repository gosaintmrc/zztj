<font size=4px>　　齊紀八</font><font size=4px color="#009090"><font size=4px>〔屠維單閼（己卯），一年。〕</font></font><font size=4px>

 　　東昏侯上</font><font size=4px color="#009090"><font size=4px>〔諱寶卷，字智藏；明帝第二子也；本名明賢，明帝輔政後，改焉。明帝長子寶義有廢疾，故立帝為太子。其後蕭衍、蕭穎冑以荊、雍起兵輔南康王寶融以攻帝，廢帝為東昏侯。荊、雍在西，謂帝以昏虐居東，故廢為東昏侯。〕</font></font><font size=4px>

 　　永元元年（己卯、四九九）

 　　1春，正月，戊寅朔，大赦，改元。

 　　2太尉陳顯達督平北將軍崔慧景軍四萬擊魏，欲復雍州諸郡；</font><font size=4px color="#009090"><font size=4px>〔去年，魏克雍州五郡。雍，於用翻。〕</font></font><font size=4px>癸未，魏遣前將軍元英拒之。</font><font size=4px color="#009090"><font size=4px>〔元英即拓跋英；魏既改姓元氏，史因而書之。〕</font></font><font size=4px>

 　　3乙酉，魏主發鄴。</font><font size=4px color="#009090"><font size=4px>〔去年十二月甲寅，魏主自鄴班師，今車駕始自鄴發。〕</font></font><font size=4px>

 　　4辛卯，帝祀南郊。

 　　5戊戌，魏主至洛陽，過李沖冢。</font><font size=4px color="#009090"><font size=4px>〔沖死見上卷上年。魏主令葬沖於洛陽覆舟山，近杜預冢，今自鄴還過其冢。按魏主詔代人遷洛者葬洛，餘州從便。沖，隴西人也，以其貴寵，亦令葬洛。〕</font></font><font size=4px>時臥疾，望之而泣；見留守官，語及沖，輒流涕。</font><font size=4px color="#009090"><font size=4px>〔李沖與任城王澄等同守留臺。魏主還洛，見留守官，而沖已死，故語及輒流涕，念之之甚也。守，式又翻。〕</font></font><font size=4px>

 　　魏主謂任城王澄曰：「朕離京以來，舊俗少變不﹖」</font><font size=4px color="#009090"><font size=4px>〔任，音壬。離，力智翻。少，詩沼翻；下同。不，讀曰否。〕</font></font><font size=4px>對曰：「聖化日新。」帝曰：「朕入城，見車上婦人猶戴帽、著小襖，</font><font size=4px color="#009090"><font size=4px>〔此代北婦人之服也。乘車婦人，皆貴臣之家也。著，陟略翻。襖，烏浩翻，裌衣也。〕</font></font><font size=4px>何謂日新！」對曰：「著者少，不著者多。」帝曰：「任城，此何言也！必欲使滿城盡著邪﹖」澄與留守官皆免冠謝。</font><font size=4px color="#009090"><font size=4px>〔史言魏主汲汲於用夏變夷。〕</font></font><font size=4px>

 　　甲辰，魏大赦。魏主之幸鄴也，李彪迎拜於鄴南，且謝罪。</font><font size=4px color="#009090"><font size=4px>〔彪既得罪，歸鄉里，故迎魏主於鄴南。〕</font></font><font size=4px>帝曰：「朕欲用卿，思李僕射而止。」慰而遣之。會御史臺令史龍文觀告：「太子恂被收之日，</font><font size=4px color="#009090"><font size=4px>〔恂被收見一百四十卷明帝建武三年。被，皮義翻。〕</font></font><font size=4px>有手書自理，彪不以聞。」尚書表收彪赴洛陽。帝以為彪必不然；以牛車散載詣洛陽，</font><font size=4px color="#009090"><font size=4px>〔散，悉但翻。散載者，不加縶縛。〕</font></font><font size=4px>會赦，得免。

 　　6魏太保齊郡靈王簡卒。

 　　7二月，辛亥，魏以咸陽王禧為太尉。

 　　8魏主連年在外，</font><font size=4px color="#009090"><font size=4px>〔魏主自明帝建武元年南伐，至是首尾四年。〕</font></font><font size=4px>馮后私於宦者高菩薩。</font><font size=4px color="#009090"><font size=4px>〔菩，蓬晡翻。薩，桑葛翻。〕</font></font><font size=4px>及帝在懸瓠病篤，</font><font size=4px color="#009090"><font size=4px>〔事見上卷上年。〕</font></font><font size=4px>后益肆意無所憚，中常侍雙蒙等為之心腹。</font><font size=4px color="#009090"><font size=4px>〔雙，姓；蒙，名。姓譜：顓帝後封於雙蒙城，其後以為氏。〕</font></font><font size=4px>

 　　彭城公主為宋王劉昶子婦，寡居。</font><font size=4px color="#009090"><font size=4px>〔昶，丑兩翻。〕</font></font><font size=4px>后為其母弟北平馮夙求婚，帝許之；公主不願，后強之。</font><font size=4px color="#009090"><font size=4px>〔后為，于偽翻。強，其兩翻。〕</font></font><font size=4px>公主密與家僮冒雨詣懸瓠，訴於帝，且具道后所為。帝疑而祕之。后聞之，始懼，陰與母常氏使女巫厭禱，</font><font size=4px color="#009090"><font size=4px>〔厭，於葉翻，又於琰翻。〕</font></font><font size=4px>曰：「帝疾若不起，一旦得如文明太后輔少主稱制者，</font><font size=4px color="#009090"><font size=4px>〔文明太后，后之姑也；其包藏禍心若此，豈非姑之教邪！少，詩照翻。〕</font></font><font size=4px>當賞報不貲。」</font><font size=4px color="#009090"><font size=4px>〔貲，即移翻。貲之為言量也。不貲，言無量之可比也。〕</font></font><font size=4px>

 　　帝還洛，收高菩薩、雙蒙等，案問，具伏。帝在含溫室，夜引后入，賜坐東楹，去御榻二丈餘，命菩薩等陳狀。</font><font size=4px color="#009090"><font size=4px>〔陳后淫泆之狀。〕</font></font><font size=4px>既而召彭城王勰、北海王詳入坐，</font><font size=4px color="#009090"><font size=4px>〔勰，音協。〕</font></font><font size=4px>曰：「昔為汝嫂，今是路人，但入勿避！」又曰：「此嫗欲手刃吾脅！</font><font size=4px color="#009090"><font size=4px>〔嫗，威遇翻。老婦曰嫗。〕</font></font><font size=4px>吾以文明太后家女，不能廢，但虛置宮中，有心庶能自死；</font><font size=4px color="#009090"><font size=4px>〔言若有人心，必當自取盡也。〕</font></font><font size=4px>汝等勿謂吾猶有情也。」二王出，賜后辭訣；后再拜，稽首涕泣。</font><font size=4px color="#009090"><font size=4px>〔稽，音啟。〕</font></font><font size=4px>入居後宮，諸嬪御奉之猶如后禮，</font><font size=4px color="#009090"><font size=4px>〔嬪，毗賓翻。〕</font></font><font size=4px>唯命太子不復朝謁而已。</font><font size=4px color="#009090"><font size=4px>〔太子，儲君也；命不復朝謁，絕之，不使以母禮事之。復，扶又翻。朝，直遙翻。〕</font></font><font size=4px>

 　　初，馮熙以文明太后之兄尚恭宗女博陵長公主。</font><font size=4px color="#009090"><font size=4px>〔景穆太子廟號恭宗。長，知兩翻。〕</font></font><font size=4px>熙有三女，二為皇后，一為左昭儀，</font><font size=4px color="#009090"><font size=4px>〔二后，廢后及幽后也。昭儀早卒。瑤光寺之練行尼，魏主忍為之，廢后非得罪於宗廟也；幽后所為彰灼如此，乃不能正其罪；廢后獨其文明家女邪！〕</font></font><font size=4px>由是馮氏貴寵冠群臣，賞賜累巨萬。</font><font size=4px color="#009090"><font size=4px>〔漢書音義曰：巨萬，萬萬也。冠，古玩翻。〕</font></font><font size=4px>公主生二子，誕，脩。熙為太保，誕為司徒，脩為侍中、尚書，庶子聿為黃門郎。黃門侍郎崔光與聿同直，</font><font size=4px color="#009090"><font size=4px>〔庶子，妾御所生。以此觀之，魏以黃門郎與黃門侍郎為兩官。同直，同直禁中也。〕</font></font><font size=4px>謂聿曰：「君家富貴太盛，終必衰敗。」聿曰：「我家何所負，而君無故詛我！」</font><font size=4px color="#009090"><font size=4px>〔詛，莊助翻，菷也。〕</font></font><font size=4px>光曰：「不然。物盛必衰，此天地之常理。若以古事推之，不可不慎。」後歲餘而脩敗。脩性浮競，誕屢戒之，不悛，</font><font size=4px color="#009090"><font size=4px>〔悛，丑緣翻。〕</font></font><font size=4px>乃白於太后及帝而杖之。脩由是恨誕，求藥，使誕左右毒之。事覺，帝欲誅之，誕自引咎，懇乞其生。帝亦以其父老，杖脩百餘，黜為平城民。及誕、熙繼卒，</font><font size=4px color="#009090"><font size=4px>〔太和十九年，馮誕卒，是年二月也；四月，馮熙又卒。〕</font></font><font size=4px>幽后尋廢，</font><font size=4px color="#009090"><font size=4px>〔太和二十年，幽后廢。〕</font></font><font size=4px>聿亦擯棄，馮氏遂衰。</font><font size=4px color="#009090"><font size=4px>〔史言外戚罕有能全保其福祿者。〕</font></font><font size=4px>

 　　9魏</font><span class="h"><font size=4px>【章：十二行本「魏」上有「癸亥」二字；乙十一行本同；孔本同；退齋校同。】</font></font><font size=4px>以彭城王勰為司徒。</font><font size=4px color="#009090"><font size=4px>〔勰，音協。〕</font></font><font size=4px>

 　　10陳顯達與魏元英戰，屢破之。 攻馬圈城四十日，</font><font size=4px color="#009090"><font size=4px>〔按陳顯達傳，馬圈在南鄉界。杜佑曰：馬圈城去襄陽三百里，在今南陽郡界穰縣北。杜佑曰：後魏馬圈鎮，漢涅陽縣地。圈，渠篆翻。〕</font></font><font size=4px>城中食 盡，噉死人肉及樹皮。</font><font size=4px color="#009090"><font size=4px>〔噉，徒濫翻，又徒覽翻。〕</font></font><font size=4px>癸酉，魏人突圍走，斬獲千計。顯達人城，將士競取城中絹，遂不窮追。</font><font size=4px color="#009090"><font size=4px>〔史言齊師貪鹵掠以縱敵。將，即亮 翻。〕</font></font><font size=4px>顯達又遣軍主莊丘黑進擊南鄉，拔之。</font><font size=4px color="#009090"><font size=4px>〔莊丘，複姓也。蕭子顯曰：南鄉城，順陽舊治也。〕</font></font><font size=4px>

 　　魏主謂任城王澄曰：「顯達侵擾，朕不親行，無以制之。」</font><font size=4px color="#009090"><font size=4px>〔任，音壬。〕</font></font><font size=4px>三月，庚辰，魏主發洛陽，命于烈居守，</font><font size=4px color="#009090"><font size=4px>〔守，音狩；凡留守、太守之守皆同。〕</font></font><font size=4px>以右衛將軍宋弁兼祠部尚書，攝七兵以佐之。</font><font size=4px color="#009090"><font size=4px>〔攝七兵事者，攝尚書七兵曹事也。杜佑曰：魏始置五兵尚書，謂中兵、外兵、別兵、騎兵也。晉又分中、外兵各為左、右，後魏遂為七兵尚書。〕</font></font><font size=4px>弁精勤吏治，</font><font size=4px color="#009090"><font size=4px>〔治，直吏翻。〕</font></font><font size=4px>恩遇亞於李沖。

 　　癸未，魏主至 梁城。</font><font size=4px color="#009090"><font size=4px>〔魏收志：北荊州汝北郡有梁縣、汝源縣。五代志：襄城郡承休縣，舊曰汝源，置汝北郡。唐志：汝州臨汝郡，本襄城郡治梁縣，又有梁縣故城在西南四十五 里。〕</font></font><font size=4px>崔慧景攻魏順陽，順陽太守清河張烈固守；</font><font size=4px color="#009090"><font size=4px>〔五代志：鄧州順陽縣，舊置順陽郡，唐武德六年，省順入冠軍，貞觀元年，省冠軍入新城，其地在今鄧州菊潭、 臨湍二縣之間也。杜佑曰：漢順陽故城，在鄧州穰縣西，亦後漢穰縣地。〕</font></font><font size=4px>甲申，魏主遣振威將軍慕容平城將騎五千救之。</font><font size=4px color="#009090"><font size=4px>〔將，即亮翻。騎，奇寄翻。〕</font></font><font size=4px>

 　　自魏主有疾，彭城王勰常居中侍醫藥，晝夜不離左右，</font><font size=4px color="#009090"><font size=4px>〔離，力智翻。〕</font></font><font size=4px>飲食必先嘗而後進，蓬首垢面，衣不解帶。帝久疾多忿，近侍失指，動欲誅斬；勰承顏伺間，多所匡救。</font><font size=4px color="#009090"><font size=4px>〔伺，相吏翻。間，古莧翻；下間道同。〕</font></font><font size=4px>丙戌，以勰為使持節、都督中外諸軍事。</font><font size=4px color="#009090"><font size=4px>〔使，疏吏翻。〕</font></font><font size=4px>勰辭曰：「臣侍疾無暇，安能治軍！願更請一王，使總軍要，</font><font size=4px color="#009090"><font size=4px>〔軍要，猶言軍權也。左傳曰：握兵之要。杜預註云：威權在己。治，直之翻。〕</font></font><font size=4px>臣得專心醫藥。」帝曰：「侍疾、治軍，皆憑於汝。吾病如此，深慮不濟；安六軍、保社稷者，捨汝而誰！何容方更請人以違心寄乎！」</font><font size=4px color="#009090"><font size=4px>〔心寄，謂推心以託之也。〕</font></font><font size=4px>

 　　丁酉，魏主至馬圈，命荊州刺史廣陽王嘉斷均口，</font><font size=4px color="#009090"><font size=4px>〔水經曰：均水出淅縣北山，南流過其縣之東，又南，當涉都縣邑北，南入于沔。註云：即郡國志糂陽縣之涉都鄉，均水於此入沔，謂之均口。斷，丁管翻。〕</font></font><font size=4px>邀齊兵歸路。嘉，建之子也。</font><font size=4px color="#009090"><font size=4px>〔楚王建，見一百二十五宋文帝元嘉十七年。〕</font></font><font size=4px>

 　　陳顯達引兵渡水西，</font><font size=4px color="#009090"><font size=4px>〔均水之西也。〕</font></font><font size=4px>據鷹子山築城；人情沮恐，</font><font size=4px color="#009090"><font size=4px>〔沮，在呂翻。〕</font></font><font size=4px>與魏戰，屢敗。魏武衛將軍元嵩免冑陷陳，</font><font size=4px color="#009090"><font size=4px>〔陳，讀曰陣。〕</font></font><font size=4px>將士隨之，齊兵大敗。嵩，澄之弟也。戊戌，軍</font><span class="h"><font size=4px>【章：十二行本「軍」上有「夜」字；乙十一行本同；孔本同；張校同；退齋校同。】</font></font><font size=4px>主崔恭祖、胡松以烏布幔盛顯達，數人擔之，</font><font size=4px color="#009090"><font size=4px>〔幔，莫半翻。盛，時征翻。擔，都甘翻，負也。〕</font></font><font size=4px>間道自分磧山出均水口南走。</font><font size=4px color="#009090"><font size=4px>〔磧，七迹翻。〕</font></font><font size=4px>己亥，魏收顯達軍資億計，班賜將士，追奔至漢水而還。</font><font size=4px color="#009090"><font size=4px>〔還，從宣翻，又如字；下同。〕</font></font><font size=4px>左軍將軍張千戰死，</font><font size=4px color="#009090"><font size=4px>〔考異曰：魏書作「張千達」，今從齊書。〕</font></font><font size=4px>士卒死者三萬餘人。

 　　顯達之北伐，軍入汋均口。</font><font size=4px color="#009090"><font size=4px>〔水經註：順陽縣西有石山，南臨汋水。汋水又南流，注于沔水，謂之汋口。詳考經及註，汋水、均水，實一水也，故謂之汋均口。汋，實若翻。〕</font></font><font size=4px>廣平馮道根</font><font size=4px color="#009090"><font size=4px>〔沈約宋志：廣平太守，江左僑立，治襄陽；宋為實土，以漢朝陽縣地立廣平郡及廣平縣，領酇陰、比陽等縣。按水經註：朝陽在新野西，白水又出其西。〕</font></font><font size=4px>說顯達曰：「汋均水迅急，易進難退；</font><font size=4px color="#009090"><font size=4px>〔說，輸芮翻。易，以豉翻。〕</font></font><font size=4px>魏若守隘，則首尾俱急。不如悉棄船於酇城，陸道步進，</font><font size=4px color="#009090"><font size=4px>〔酇縣，即漢蕭何所封之邑，屬南陽郡，晉屬順陽郡，江左僑立廣平郡，酇縣屬焉。馮道根，廣平酇人也。水經：沔水自均口東南過酇縣之西南。五代志：襄州陰城縣，西魏置酇城郡。隘，烏懈翻。酇，音贊。〕</font></font><font size=4px>列營相次，鼓行而前，破之必矣。」顯達不從。道根以私屬從軍，</font><font size=4px color="#009090"><font size=4px>〔私屬者，家之奴客及其親黨，非官之所調發者。〕</font></font><font size=4px>及顯達夜走，軍人不知山路，道根每及險要，輒停馬指示之，眾賴以全。詔以道根為汋均口戍副。</font><font size=4px color="#009090"><font size=4px>〔凡邊戍有戍主、戍副。〕</font></font><font size=4px>顯達素有威名，至是大損。</font><font size=4px color="#009090"><font size=4px>〔陳顯達之敗，固是弱不可以敵強，亦天為之也。齊師潰於戊戌，魏主殂於丙午。儻顯達更能支持數日，安知不能轉敗為功邪！〕</font></font><font size=4px>御史中丞范袖奏免顯達官，顯達亦自表解職；皆不許，更以顯達為江州刺史。</font><font size=4px color="#009090"><font size=4px>〔考異曰：齊明帝紀：「永泰元年，七月，癸卯，以顯達為江州。」本傳：「顯達敗於馬圈，求降號，不許，乃除江州。」又云：「東昏立，顯達彌不樂京師，得此授甚喜。」按明帝末，顯達方以三公將兵擊魏，不容無故除江州。今從本傳。〕</font></font><font size=4px>崔慧景亦棄順陽走還。

 　　11庚子，魏主疾甚，北還，至穀塘原，謂司徒勰曰：「後宮久乖陰德，</font><font size=4px color="#009090"><font size=4px>〔記曰：天子理陽道，后治陰德。鄭註云：陰德，謂主陰事，陰令也。〕</font></font><font size=4px>吾死之後，可賜自盡，葬以后禮，庶免馮門之醜。」又曰：「吾病益惡，殆必不起。雖摧破顯達，而天下未平，嗣子幼弱，社稷所倚，唯在於汝。霍子孟、諸葛孔明以異姓</font><span class="h"><font size=4px>【章：十二行本「姓」下有「猶」字；乙十一行本同；孔本同。】</font></font><font size=4px>受顧託，</font><font size=4px color="#009090"><font size=4px>〔漢武帝託昭帝於霍光，昭烈帝託後主於諸葛亮事，並見前。〕</font></font><font size=4px>況汝親賢，可不勉之！」勰泣曰：「布衣之士，猶為知己畢命；</font><font size=4px color="#009090"><font size=4px>〔古語有之，士為知己者死。為，于偽翻。〕</font></font><font size=4px>況臣託靈先帝，依陛下之末光乎！</font><font size=4px color="#009090"><font size=4px>〔託靈，託體，皆兄弟同氣之謂也。〕</font></font><font size=4px>但臣以至親，久參機要，寵靈輝赫，海內莫及；所以敢受而不辭，正恃陛下日月之明，恕臣忘退之過耳。今復任以元宰，</font><font size=4px color="#009090"><font size=4px>〔復，扶又翻。〕</font></font><font size=4px>總握機政；震主之聲，取罪必矣。昔周公大聖，成王至明，猶不免疑，而況臣乎！如此，則陛下愛臣，更為未盡始終之美。」〕彭城王勰慮禍避權如此，猶終不免於高肇之手，況咸陽王禧、北海王詳等邪﹖〕帝默然久之，曰：「詳思汝言，理實難奪。」乃手詔太子曰：「汝叔父勰，清規懋賞，</font><font size=4px color="#009090"><font size=4px>〔樊，美也。〕</font></font><font size=4px>與白雲俱潔；厭榮捨紱，以松竹為心。吾少與綢繆，</font><font size=4px color="#009090"><font size=4px>〔紱，音弗。少，詩照翻。鄭康成曰：綢繆，猶纏綿也。綢，直留翻。繆，莫侯翻。〕</font></font><font size=4px>未忍暌離。百年之後，其聽勰辭蟬捨冕，遂其沖挹之性。」以侍中、護軍將軍北海王詳為司空，鎮南將軍王肅為尚書令，鎮南大將軍廣陽王嘉為左僕射，尚書宋弁為吏部尚書，與侍中、太尉禧、尚書右僕射澄等六人輔攻。夏，四月，丙午朔，殂于穀塘原。</font><font size=4px color="#009090"><font size=4px>〔年三十三，諡孝文皇帝，廟號高祖。〕</font></font><font size=4px>

 　　高祖友愛諸弟，終始無間。</font><font size=4px color="#009090"><font size=4px>〔間，古莧翻。〕</font></font><font size=4px>嘗從容謂咸陽王禧等曰：</font><font size=4px color="#009090"><font size=4px>〔從，千容翻。〕</font></font><font size=4px>「我後子孫邂逅不肖，</font><font size=4px color="#009090"><font size=4px>〔不期而會曰邂逅。肖，似也；不似其先曰不肖。邂，戶懈翻。逅，胡豆翻。〕</font></font><font size=4px>汝等觀望，可輔則輔之，不可輔則取之，勿為他人有也。」</font><font size=4px color="#009090"><font size=4px>〔以禧之驕貪如此，孝文以此語之，是啟其姦心也。景明之禍，帝實胎之。〕</font></font><font size=4px>親任賢能，從善如流，精勤庶務，朝夕不倦。常曰：「人主患不能處心公平，推誠於物。</font><font size=4px color="#009090"><font size=4px>〔處，昌呂翻。〕</font></font><font size=4px>能是二者，則胡、越之人皆可使如兄弟矣。」用法雖嚴，於大臣無所容貸，然人有小過，常多闊略。嘗於食中得蟲，又左右進羹誤傷帝手，皆笑而赦之。天地五郊、宗廟二分之祭，</font><font size=4px color="#009090"><font size=4px>〔五郊，謂迎氣五郊也。按鄭康成說：古者，天子春分朝日，秋分夕月，故曰二分之祭。魏則朝日以朔，夕月以朏，猶仍古謂之二分之祭。〕</font></font><font size=4px>未嘗不身親其禮。每出巡遊及用兵，有司奏脩道路，帝輒曰：「粗脩橋梁，通車馬而已，勿去草爕令平也。」</font><font size=4px color="#009090"><font size=4px>〔粗，坐五翻。去，羌呂翻。爕，楚限翻。〕</font></font><font size=4px>在淮南行兵，如在境內。禁士卒無得踐傷粟稻；</font><font size=4px color="#009090"><font size=4px>〔踐，息淺翻。〕</font></font><font size=4px>或伐民樹以供軍用，皆留絹償之。宮室非不得已不脩，衣弊，浣濯而服之，鞍勒用鐵木而已。幼多力善射，能以指彈碎羊骨，</font><font size=4px color="#009090"><font size=4px>〔魏紀云：能以指彈碎羊髆骨。羊骨唯髆骨頗脆，他骨未易彈碎也。彈，徒丹翻。〕</font></font><font size=4px>射禽獸無不命中；</font><font size=4px color="#009090"><font size=4px>〔先命其處而後射中之，謂之命中。射，而亦翻。〕</font></font><font size=4px>及年十五，遂不復畋獵。</font><font size=4px color="#009090"><font size=4px>〔復，扶又翻；下同。〕</font></font><font size=4px>常謂史官曰：「時事不可以不直書。人君威福在己，無能制之者；若史策復不書其惡，將何所畏忌邪！」</font><font size=4px color="#009090"><font size=4px>〔自此以上，史言魏孝文德美。〕</font></font><font size=4px>

 　　彭城王勰與任城王澄謀，以陳顯達去尚未遠，恐其覆相掩逼，</font><font size=4px color="#009090"><font size=4px>〔覆，反也；恐凶問外露，陳顯達知之，反兵追掩以相逼。〕</font></font><font size=4px>乃祕不發喪，徒御臥輿，唯二王與左右數人知之。 勰出入神色無異，奉膳，進藥，可決外奏，一如平日。數日，至宛城，</font><font size=4px color="#009090"><font size=4px>〔宛，於元翻。〕</font></font><font size=4px>夜，進臥輿於郡聽事，得加棺斂，</font><font size=4px color="#009090"><font size=4px>〔魏書禮志：臥輦，飾如乾象輦，丹漆， 駕六馬。聽，他經翻。聽，受也。中庭曰聽事，言受事察訟於是也。漢、晉皆作聽事，六朝以後乃始加「捜」作「廳」。棺，古玩翻。斂，力贍翻。〕</font></font><font size=4px>還載臥輿內， 外莫有知者。遣中書舍人張儒奉詔徵太子；密以凶問告留守于烈。烈處分行留，舉止無變。</font><font size=4px color="#009090"><font size=4px>〔史言魏孝文之殂，執羈絏、守社稷者皆能以常處變，不動聲色，蓋其善用人之效也。處，昌呂翻。分，持問翻。〕</font></font><font size=4px>太子至魯陽，</font><font size=4px color="#009090"><font size=4px>〔魯陽縣，漢、晉屬南陽郡。魏太和十一年，置魯陽鎮；十八年，改為荊州；二十年，罷州，置魯陽郡。唐汝州魯山縣，本魯陽縣也。〕</font></font><font size=4px>遇梓宮，乃發喪；丁巳，即位，</font><font size=4px color="#009090"><font size=4px>〔帝諱恪，孝文皇帝第二子也。〕</font></font><font size=4px>大赦。

 　　彭城王勰跪授遺敕數紙。東宮官屬多疑勰有異志，密防之，而勰推誠盡禮，卒無間隙。</font><font size=4px color="#009090"><font size=4px>〔推誠，謂推誠於東宮官屬也；盡禮，謂事嗣君盡禮也。卒，子恤翻。間，古莧翻。〕</font></font><font size=4px>咸陽王禧至魯陽，留城外以察其變，久之，乃入，</font><font size=4px color="#009090"><font size=4px>〔亦疑勰有異志也。〕</font></font><font size=4px>謂勰曰：「汝此行不唯勤勞，亦實危險。」勰曰：「兄年長識高，故知有夷險；</font><font size=4px color="#009090"><font size=4px>〔長，知兩翻。〕</font></font><font size=4px>彥和握蛇騎虎，不覺艱難。」</font><font size=4px color="#009090"><font size=4px>〔勰，字彥和。蛇螫、虎噬，握之、騎之，罕有能免於螫、噬者，故以為喻。〕</font></font><font size=4px>禧曰：「汝恨吾後至耳。」

 　　勰等以高祖遺詔賜馮后死。北海王詳使長秋卿白整入授后藥，</font><font size=4px color="#009090"><font size=4px>〔長秋卿，皇后宮卿也，即漢之大長秋。〕</font></font><font size=4px>后走呼，不肯飲，</font><font size=4px color="#009090"><font size=4px>〔走且呼也。呼，火故翻。〕</font></font><font size=4px>曰：「官豈有此，是諸王輩殺我耳！」整執持強之，乃飲藥而卒。</font><font size=4px color="#009090"><font size=4px>〔強，其兩翻。考異曰：元嵩傳曰：「將遣使者賜馮后死，而難其人，顧任城王澄曰：『任城不負我，嵩亦當不負任城，可使嵩也。』乃引高平侯嵩入內，親詔遣之。」高祖紀曰：「詔司徒勰徵太子與喪會魯陽踐阼。」按馮后傳，梓宮至魯陽，乃行遺詔賜后死，安有高祖遣嵩之事！又勰傳：「高祖崩，勰遏祕喪事，遣張儒徵世宗。」亦無高祖詔勰徵太子事。〕</font></font><font size=4px>喪至洛城南，咸陽王禧等知后審死，相視曰：「設無遺詔，我兄弟亦當決策去之；豈可令失行婦人宰制天下、殺我輩也！」</font><font size=4px color="#009090"><font size=4px>〔去，羌呂翻。行，下孟翻。〕</font></font><font size=4px>諡曰幽皇后。</font><font size=4px color="#009090"><font size=4px>〔諡法：壅遏不通曰幽。〕</font></font><font size=4px>

 　　12五月，癸亥，加撫軍大將軍始安王遙光開府儀同三司。

 　　13丙申，魏葬孝文帝於長陵，</font><font size=4px color="#009090"><font size=4px>〔長陵在瀍西。〕</font></font><font size=4px>廟號高祖。

 　　魏世宗欲以彭城王勰為相；勰屢陳遣遺旨，請遂素懷，帝對之悲慟。勰懇請不已，乃以勰為使持節、侍中、都督冀、定等七州諸軍事、驃騎大將軍、開府儀同三司、定州刺史。</font><font size=4px color="#009090"><font size=4px>〔使，疏吏翻。驃，匹妙翻。騎，奇寄翻。七州，冀、定、相、瀛、幽、平、營也。〕</font></font><font size=4px>勰猶固辭：帝不許，乃之官。

 　　14魏任城王澄以王肅羇旅，位加己上，</font><font size=4px color="#009090"><font size=4px>〔王肅本江南人而奔魏，故以為羈旅。肅為尚書令，而澄為右僕射，故以為位加己上。〕</font></font><font size=4px>意頗不平。會齊人降者嚴叔懋告肅謀逃還江南，</font><font size=4px color="#009090"><font size=4px>〔降，戶江翻。〕</font></font><font size=4px>澄輒禁止肅，</font><font size=4px color="#009090"><font size=4px>〔禁止不令入宮省。〕</font></font><font size=4px>表稱謀叛，案驗無實。咸陽王禧等奏澄擅禁宰輔，免官還第，尋出為雍州刺史。</font><font size=4px color="#009090"><font size=4px>〔按史官稱任城王澄之才略，魏宗室中之巨擘也。太和之間，朝廷有大議，澄每出辭，氣加萬乘而軼其上。孝文外雖容之，內實憚之，況咸陽王禧等乎！因王肅而斥逐之耳。主少國疑之時，澄之能全其身者，幸也。雍，於用翻。〕</font></font><font size=4px>

 　　15六月，戊辰，魏追尊皇妣高氏為文昭皇后，</font><font size=4px color="#009090"><font size=4px>〔高氏卒見上卷明帝建武四年。〕</font></font><font size=4px>配饗高祖，增脩舊冢，號終寧陵。</font><font size=4px color="#009090"><font size=4px>〔據后傳，陵在長陵東南。〕</font></font><font size=4px>追賜后父颺爵勃海公，諡曰敬，</font><font size=4px color="#009090"><font size=4px>〔颺，余章翻。〕</font></font><font size=4px>以其嫡孫猛襲爵；封后兄肇為平原公，肇弟顯為澄城公；</font><font size=4px color="#009090"><font size=4px>〔澄城，漢馮翊之徵縣，左傳之北徵也；魏真君七年置澄城郡。〕</font></font><font size=4px>三人同日受封。魏主素未識諸舅，始賜衣幘引見，</font><font size=4px color="#009090"><font size=4px>〔見，賢遍翻。〕</font></font><font size=4px>皆惶懼失措；數日之間，富貴赫奕。</font><font size=4px color="#009090"><font size=4px>〔赫，明也；奕，盛也。為高肇以擅權致禍張本。〕</font></font><font size=4px>

 　　16秋，八月，戊申，魏用高祖遺詔，三夫人以下皆遣還家。</font><font size=4px color="#009090"><font size=4px>〔魏高祖始定內官，左、右昭儀位視大司馬，三夫人位視三公。〕</font></font><font size=4px>

 　　17帝自在東宮，不好學，</font><font size=4px color="#009090"><font size=4px>〔好，呼到翻。〕</font></font><font size=4px>唯嬉戲無度；性重澀少言。</font><font size=4px color="#009090"><font size=4px>〔澀，色入翻。〕</font></font><font size=4px>及即位，不與朝士相接，</font><font size=4px color="#009090"><font size=4px>〔朝，直遙翻；下同。〕</font></font><font size=4px>專親信宦官及左右御刀、應敕等。</font><font size=4px color="#009090"><font size=4px>〔御刀，捉御刀在左右者。應敕，在左右祗應敕命者。應，於證翻。〕</font></font><font size=4px>

 　　是時，揚州刺史始安王遙光、尚書令徐孝嗣、右僕射江祏、</font><font size=4px color="#009090"><font size=4px>〔祏，音石。〕</font></font><font size=4px>右將軍蕭坦之、侍中江祀、衛尉劉暄更直內省，分日帖敕。</font><font size=4px color="#009090"><font size=4px>〔內省在禁中，以別華林省及下省。帖敕者，於敕後紙書行，所謂畫敕也。更，工衡翻。〕</font></font><font size=4px>雍州刺史蕭衍聞之，謂從舊錄事參軍范陽張弘策曰：</font><font size=4px color="#009090"><font size=4px>〔張弘策，范陽方城人。衍母張氏，弘策之從父弟。雍，於用翻。從，才用翻。〕</font></font><font size=4px>「一國二公猶不堪，</font><font size=4px color="#009090"><font size=4px>〔左傳：晉士蒍曰：「狐裘蒙茸，一國三公，吾誰適從﹖」〕</font></font><font size=4px>況六貴同朝，勢必相圖；亂將作矣。避禍圖福，無如此州。但諸弟在都，恐罹世患，當更與益州圖之耳。」</font><font size=4px color="#009090"><font size=4px>〔衍兄懿時為益州刺史。〕</font></font><font size=4px>乃密與弘策脩武備，他人皆不得預謀；招聚驍勇以萬數，多伐材竹，沈之檀溪，</font><font size=4px color="#009090"><font size=4px>〔水經註：檀溪水出襄陽縣西柳子山下，溪去城里餘，北流注于沔，即劉備乘的盧墮處也。驍，堅堯翻。沈，直禁翻，又持林翻。〕</font></font><font size=4px>積茅如岡阜，</font><font size=4px color="#009090"><font size=4px>〔大脊曰岡，大陵曰阜。〕</font></font><font size=4px>皆不之用。中兵參軍東平呂僧珍覺其意，亦私具櫓數百張。先是，僧珍為羽 林監，</font><font size=4px color="#009090"><font size=4px>〔羽林監，漢官，監羽林兵。先，悉薦翻。〕</font></font><font size=4px>徐孝嗣欲引置其府，僧珍知孝嗣不能久，固求從衍。是時，衍兄懿罷益州刺史還，仍行郢州事，衍使弘策說懿 曰：</font><font size=4px color="#009090"><font size=4px>〔說，輸芮翻；下又自說同。〕</font></font><font size=4px>「今六貴比肩，人自畫敕，爭權睚眦，理相圖滅。</font><font size=4px color="#009090"><font size=4px>〔圖，謀也；謀相滅也。或曰：「圖」當作「屠」。睚，五懈翻。眦，士懈 翻。〕</font></font><font size=4px>主上自東宮素無令譽，媟近左右，慓輕忍虐；</font><font size=4px color="#009090"><font size=4px>〔媟，私列翻。近，其靳翻。慓，匹妙翻，急疾也。輕，區竟翻。〕</font></font><font size=4px>安肯委政諸公，虛坐主諾！</font><font size=4px color="#009090"><font size=4px>〔言必不肯付朝政以聽於六貴，但擁虛位，有可無否，唯主作諾而已。〕</font></font><font size=4px>嫌忌積久，必大行誅戮。始安欲為趙王倫，形迹已見；</font><font size=4px color="#009090"><font size=4px>〔趙王倫事見八十四卷晉惠帝永寧元年。見，賢遍翻。〕</font></font><font size=4px>然性猜量狹，徒為禍階。蕭坦之忌克陵人，徐孝嗣聽人穿鼻，</font><font size=4px color="#009090"><font size=4px>〔言如牛然，聽人穿鼻而受制於人。〕</font></font><font size=4px>江祏無斷，</font><font size=4px color="#009090"><font size=4px>〔斷，丁管翻。〕</font></font><font size=4px>劉暄闇弱；一朝禍發，中外土崩。吾兄弟幸守外藩，宜為身計；及今猜防未生，當悉召諸弟，恐異時拔足無路矣。</font><font size=4px color="#009090"><font size=4px>〔後卒如衍所料。史言朝政不綱，則姦雄生心。〕</font></font><font size=4px>郢州控帶荊、湘，</font><font size=4px color="#009090"><font size=4px>〔郢州當荊、湘下流，二州之所赴集也。〕</font></font><font size=4px>雍州士馬精強，世治則竭誠本朝，</font><font size=4px color="#009090"><font size=4px>〔治，直吏翻。朝，直遙翻。〕</font></font><font size=4px>世亂則足以匡濟；興時進退，此萬全之策也。若不早圖，後悔無及。」弘策又自說懿曰：「以卿兄弟英武，天下無敵，據郢、雍二州為百姓請命，廢昏立明，易於反掌，</font><font size=4px color="#009090"><font size=4px>〔為，于偽翻。易，以豉翻。〕</font></font><font size=4px>此桓、文之業也；勿為豎子所欺，取笑身後。雍州揣之已熟，</font><font size=4px color="#009090"><font size=4px>〔揣，初委翻。〕</font></font><font size=4px>願善圖之！」懿不從。衍乃迎其弟驃騎外兵參軍偉及西中郎外兵參軍憺至襄陽。</font><font size=4px color="#009090"><font size=4px>〔憺，徙濫翻。〕</font></font><font size=4px>

 　　初，高宗雖顧命群公，而多寄腹心在江祏兄弟。</font><font size=4px color="#009090"><font size=4px>〔顧命見上卷上年。江祏、江祀兄弟，高宗母景皇后之姪也，故寄以腹心。〕</font></font><font size=4px>二江更直殿內，</font><font size=4px color="#009090"><font size=4px>〔更，工衡翻，更迭也。〕</font></font><font size=4px>動止關之。帝稍欲行意，徐孝嗣不能奪，蕭坦之時有異同，而祏執制堅確；帝深忿之。帝左右會稽茹法珍、吳興梅蟲兒等，為帝所委任，</font><font size=4px color="#009090"><font size=4px>〔會，工外翻。茹，音如。〕</font></font><font size=4px>祏常裁折之；法珍等切齒。徐孝嗣謂祏曰：「主上稍有異同，詎可盡相乖反！」</font><font size=4px color="#009090"><font size=4px>〔立異為乖，不順指為反。〕</font></font><font size=4px>祏曰：「但以見付，必無所憂。」

 　　帝失德寖彰，祏議廢帝，立江夏王寶玄。</font><font size=4px color="#009090"><font size=4px>〔夏，戶雅翻。〕</font></font><font size=4px>劉暄嘗為寶玄郢州行事，執事過刻。有人獻馬，寶玄欲觀之，暄曰：「馬何用觀！」妃索煮肫，</font><font size=4px color="#009090"><font size=4px>〔肫，之春翻；鳥藏曰肫。又徒渾翻，豕也。〕</font></font><font size=4px>帳下諮暄，暄曰：「旦已煮鵝，不煩復此。」</font><font size=4px color="#009090"><font size=4px>〔復，扶又翻，又也。〕</font></font><font size=4px>寶玄恚曰：「舅殊無渭陽情。」</font><font size=4px color="#009090"><font size=4px>〔詩渭陽序曰：秦康公之母，晉獻公之女。文公遭驪姬之難，未反，而秦姬卒。穆姬卒。穆公納文公。康公時為太子，贈送文公于渭之陽。念母之不見也，我見舅氏，如母存焉。劉暄，明帝劉皇后之弟，故寶玄呼之為舅，今按詩小序渭陽之事，乃甥用情於舅，後世率以舅不能用情於甥者為無渭陽情，誤矣。恚，於避翻。〕</font></font><font size=4px>暄由是忌寶玄，不同祏議，更欲立建安王寶寅。祏密謀於始安王遙光，遙光自以年長，欲自取，以徵旨動祏。祏弟祀亦以少主難保，</font><font size=4px color="#009090"><font size=4px>〔長，知兩翻。少，詩照翻；下同。〕</font></font><font size=4px>勸祏立遙光。祏意回惑，以問蕭坦之，坦之時居母喪，起復為領軍將軍，</font><font size=4px color="#009090"><font size=4px>〔起復者，起之於苫塊之中，使復其位也。〕</font></font><font size=4px>謂祏曰：「明帝立，已非次，天下至今不服。若復為此，</font><font size=4px color="#009090"><font size=4px>〔復，扶又翻；下可復、復能、不復、生復同。〕</font></font><font size=4px>恐四方瓦解，我期不敢言耳。」遂還宅行喪。</font><font size=4px color="#009090"><font size=4px>〔蕭坦之冒于榮勢，豈能終喪者！直以廢立大事，不欲預其禍，託此以引避耳。〕</font></font><font size=4px>

 　　祏、祀密謂吏部郎謝朓曰：「江夏年少，脫不堪負荷，</font><font size=4px color="#009090"><font size=4px>〔朓，土了翻。荷，下可翻，又如字。〕</font></font><font size=4px>豈可復行廢立！始安年長，入纂不乖物望。非以此要富貴，</font><font size=4px color="#009090"><font size=4px>〔要，讀如邀。〕</font></font><font size=4px>政是求安國家耳。」</font><font size=4px color="#009090"><font size=4px>〔政與正同。〕</font></font><font size=4px>遙光又遣所親丹陽丞南陽劉渢密玫意於朓，</font><font size=4px color="#009090"><font size=4px>〔渢，房戎翻。〕</font></font><font size=4px>欲引以為黨，朓不答。頃之，遙光以朓兼知衛尉事，朓懼，</font><font size=4px color="#009090"><font size=4px>〔以郎兼卿，事本無足懼；其所懼者，以為為遙光所引用，將罹其難也。〕</font></font><font size=4px>即以祏謀告太子右衛率左興盛，</font><font size=4px color="#009090"><font size=4px>〔率，所律翻。〕</font></font><font size=4px>興盛不敢發。朓又說劉暄曰：「始安一旦南面，則劉渢、劉晏居卿今地，但以卿為反覆人耳。」晏者，遙光城局參軍也。暄陽驚，馳告遙光及祏。遙光欲出朓為東陽郡，朓常輕祏，</font><font size=4px color="#009090"><font size=4px>〔謝朓以人門輕江祏。〕</font></font><font size=4px>祏固請除之。遙光乃收朓付廷尉，與孝嗣、祏、暄等連名啟「朓扇動內外，妄貶乘輿，竊論宮禁，間謗親賢，</font><font size=4px color="#009090"><font size=4px>〔乘，繩證翻。間，古莧翻。〕</font></font><font size=4px>輕議朝宰。」朓遂死獄中。</font><font size=4px color="#009090"><font size=4px>〔謝朓以告王敬則超擢而死於遙光之手，行險以徼幸，一之謂甚，其可再乎！朝，直遙翻。〕</font></font><font size=4px>

 　　暄以遙光若立，已失元舅之尊，不肯同祏議；故祏遲疑久不決；遙光大怒，遣左右黃曇慶刺暄於青溪橋。</font><font size=4px color="#009090"><font size=4px>〔曇，徒含翻。刺，七亦翻。〕</font></font><font size=4px>曇慶見暄部伍多，不敢發；暄覺之，遂發祏謀，帝命收祏兄弟。時祀直內殿，疑有異，遣信報祏曰：「劉暄似有異謀。今作何計﹖」祏曰：「政當靜以鎮之。」俄有詔召祏入見，停中書省。</font><font size=4px color="#009090"><font size=4px>〔見，賢遍翻。〕</font></font><font size=4px>初，袁文曠以斬王敬則功當封，</font><font size=4px color="#009090"><font size=4px>〔斬敬則，見上卷明帝永泰元年。〕</font></font><font size=4px>祏執不與；</font><font size=4px color="#009090"><font size=4px>〔時崔恭祖以刺仆敬則，與文曠爭功；祏執不與，當為此也。〕</font></font><font size=4px>帝使文曠取祏，</font><font size=4px color="#009090"><font size=4px>〔取，謂殺之也。〕</font></font><font size=4px>文曠以刀環築其心曰：「復能奪我封不！」</font><font size=4px color="#009090"><font size=4px>〔不，讀曰否。〕</font></font><font size=4px>并弟祀皆死。劉暄聞祏等死，眠中大驚，投出戶外，問左右：「收至未﹖」良久，意定，還坐，大悲曰：「不念江，行自痛也！」</font><font size=4px color="#009090"><font size=4px>〔暄自知禍將及己。〕</font></font><font size=4px>

 　　帝自是無所忌憚，益得自恣，日夜與近習於後堂鼓叫</font><span class="h"><font size=4px>【張：「叫」作「吹」。】</font></font><font size=4px>戲馬。常以五更就寢，至晡乃起。群臣節、朔朝見，</font><font size=4px color="#009090"><font size=4px>〔朔，謂每月朔旦。朔旦朝參之外，一月之內又自有朝參日分，因謂之節。〕</font></font><font size=4px>晡後方前，或際闇遣出。</font><font size=4px color="#009090"><font size=4px>〔晡後造朝，帝復不出，故際闇而遣退。〕</font></font><font size=4px>臺閣案奏，月數十日乃報，或不知所在；宦者以裹魚肉還家，並是五省黃案。</font><font size=4px color="#009090"><font size=4px>〔魏、晉以來，有六曹尚書，江左有吏部、祠部、五兵、左民、度支五尚書，各為一省，謂之尚書五省。案，文案也；藏之以為案據。尚書用黃札，故曰黃案。〕</font></font><font size=4px>帝常習騎致適，</font><font size=4px color="#009090"><font size=4px>〔致，極也；適歡適也。〕</font></font><font size=4px>顧謂左右曰：「江祏常禁吾乘馬；小子若在，吾豈能得此！」因問：「祏親戚餘誰﹖」對曰：「江祥今在冶。」</font><font size=4px color="#009090"><font size=4px>〔帝誅祏兄弟，獨祥免死配東冶。〕</font></font><font size=4px>帝於馬上作敕，賜祥死。

 　　始安王遙光素有異志，與其弟荊州刺史遙欣密謀舉兵據東府，使遙欣引兵自江陵急下，刻期將發，而遙欣病卒。江祏被誅，</font><font size=4px color="#009090"><font size=4px>〔被，皮義翻。〕</font></font><font size=4px>帝召遙光入殿，告以祏罪，遙光懼，</font><font size=4px color="#009090"><font size=4px>〔懼禍及也。〕</font></font><font size=4px>還省，</font><font size=4px color="#009090"><font size=4px>〔省謂中書省也。遙光時為中書令。〕</font></font><font size=4px>即陽狂號哭，遂稱不復入臺。</font><font size=4px color="#009090"><font size=4px>〔還東府，遂稱疾不復入臺城。號，戶高翻。〕</font></font><font size=4px>先是，遙光弟豫州刺史遙昌卒，</font><font size=4px color="#009090"><font size=4px>〔先，悉薦翻。卒，子恤翻。〕</font></font><font size=4px>其部曲皆歸遙光。及遙欣喪還，停東府前渚，荊州眾力送者甚盛。</font><font size=4px color="#009090"><font size=4px>〔前渚，秦淮渚也。東府前臨秦淮。〕</font></font><font size=4px>帝既誅二江，慮遙光不自安，欲遷為司徒，使還第，</font><font size=4px color="#009090"><font size=4px>〔遷司徒以崇其位望，而使還第養疾。〕</font></font><font size=4px>召入諭旨。遙光恐見殺，乙卯晡時，收集二州部曲於東府東門，</font><font size=4px color="#009090"><font size=4px>〔二州部曲，自荊州、豫州來者。〕</font></font><font size=4px>召劉渢、劉晏等謀舉兵，以討劉暄為名。夜，遣數百人破東冶，出囚，於尚方取仗。</font><font size=4px color="#009090"><font size=4px>〔仗，兵仗也。〕</font></font><font size=4px>又召驍騎將軍垣歷生，</font><font size=4px color="#009090"><font size=4px>〔驍，堅堯翻。〕</font></font><font size=4px>歷生隨信而至。蕭坦之宅在東府城東，遙光遣人掩取之，坦之露袒踰牆走</font><font size=4px color="#009090"><font size=4px>〔露者，露髻；袒者，肉袒。〕</font></font><font size=4px>向臺。</font><font size=4px color="#009090"><font size=4px>〔向臺而走，欲入言其事。〕</font></font><font size=4px>道逢遊邏主顏端，</font><font size=4px color="#009090"><font size=4px>〔遊邏主，將兵在臺城外巡邏者也。邏，郎佐翻。〕</font></font><font size=4px>執之，</font><font size=4px color="#009090"><font size=4px>〔見坦之露袒挺身走，疑其得罪逃竄，故執之。〕</font></font><font size=4px>告</font><span class="h"><font size=4px>【章：十二行本「告」上有「坦之」二字；乙十一行本同；孔本同。】</font></font><font size=4px>以遙光反，不信；自往詗問，知實，</font><font size=4px color="#009090"><font size=4px>〔詗，火迥翻，又翾正翻；有所候伺謂之詗。〕</font></font><font size=4px>乃以馬與坦之，相隨入臺。遙光又掩取尚左僕射沈文季於其宅，欲以為都 督，會文季已入臺。垣歷生說遙光帥城內兵夜攻臺，輦荻燒城門，</font><font size=4px color="#009090"><font size=4px>〔荻，亭歷翻，萑也。說，輸芮翻。帥，讀曰率；下同。〕</font></font><font size=4px>曰：「公但乘轝隨後，</font><font size=4px color="#009090"><font size=4px>〔轝與輿同。〕</font></font><font size=4px>反掌可克！」遙光狐疑不敢出。天稍曉，遙光戎服出聽事，命上仗登城行賞賜。</font><font size=4px color="#009090"><font size=4px>〔上，時掌翻。〕</font></font><font size=4px>歷生復勸出軍，遙光不肯，冀臺中自有變。及日出，臺軍稍至。臺 中始聞亂，眾情惶惑；向曉，有詔召徐孝嗣，孝嗣入，人心乃安。左將軍沈約聞變，</font><font size=4px color="#009090"><font size=4px>〔據梁書沈約傳，約時為左衛將軍。此逸「衛」字。〕</font></font><font size=4px>馳入西掖門，</font><font size=4px color="#009090"><font size=4px>〔掖，音亦。〕</font></font><font size=4px>或勸戎服，約曰：「臺中方擾攘，見我戊服，或者謂同遙光。」乃朱衣而入。

 　　丙辰，詔曲赦建康，中外戒嚴。徐孝嗣以下屯衛宮城，蕭坦之帥臺軍討遙光。孝嗣內自疑懼，與沈文季戎服共坐南掖門上，欲與之共論世事，文季輒引以他辭，終不得及。蕭坦之屯湘宮寺，</font><font size=4px color="#009090"><font size=4px>〔湘宮寺，宋明帝所起。〕</font></font><font size=4px>左興盛屯東籬門，</font><font size=4px color="#009090"><font size=4px>〔臺城外城六門皆設籬門而已，無郛郭。東府在臺城東，故命興盛屯東籬門以討遙光。〕</font></font><font size=4px>鎮軍司馬曹虎屯青溪大橋。</font><font size=4px color="#009090"><font size=4px>〔按曹虎傳：大橋，青溪中橋也。〕</font></font><font size=4px>眾軍東城，三面燒司徒府。</font><font size=4px color="#009090"><font size=4px>〔宋元嘉中，彭城王義康為司徒，徙居東府，於東府之側起司徒府。〕</font></font><font size=4px>遙光遣垣歷生從西門出戰，臺軍屢敗，殺軍主桑天愛。遙光之起兵也，問諮議軍參軍蕭暢，暢正色不從。戊午，暢與撫軍長史沈昭略潛自南門出，詣臺自歸，眾情大沮。</font><font size=4px color="#009090"><font size=4px>〔東府之眾情也。沮，在呂翻。〕</font></font><font size=4px>暢，衍之弟；昭略，文季之兄子也。己未，垣歷生從南門出戰，因棄擡降曹虎，虎命斬之。</font><font size=4px color="#009090"><font size=4px>〔擡，色角翻。降，戶江翻。考異曰：南史云：「歷生出戰，為曹虎所禽，謂虎曰：『卿以主上為聖明，梅、茹為賢相，我當死，且我今死，卿明日亦死。』遂殺之。」按歷生若見獲，遙光不當殺其子。今從齊書。〕</font></font><font size=4px>遙光大怒，於牀上自踊，使殺歷生子。其晚，臺軍以火箭燒東北角樓。至夜，城潰，遙光還小齋帳中，著衣帢坐，秉燭自照，令人反拒，齋閤皆重關，</font><font size=4px color="#009090"><font size=4px>〔著，陟略翻。帢，苦洽翻。重，直龍翻。〕</font></font><font size=4px>左右並踰屋散出。臺軍主劉國寶等先入，遙光聞外兵至，滅燭扶匐牀下。</font><font size=4px color="#009090"><font size=4px>〔扶音蒲。匐，蒲北翻。〕</font></font><font size=4px>軍人排閤入，於闇中牽出，斬之。臺軍入城，焚燒室屋且盡。劉渢走還家，為人所殺。荊州將藩紹聞遙光作亂，謀欲應之。</font><font size=4px color="#009090"><font size=4px>〔欲以江陵應之也。將，即亮翻。〕</font></font><font size=4px>西中郎司馬夏侯詳</font><font size=4px color="#009090"><font size=4px>〔時南康王寶融以西中郎將鎮江陵，以夏侯詳為司馬。夏，戶雅翻。〕</font></font><font size=4px>呼紹議事，因斬之，州府以安。</font><font size=4px color="#009090"><font size=4px>〔州，荊州；府，西中郎府也。〕</font></font><font size=4px>

 　　己巳，以徐孝嗣為司空；加沈文季鎮軍將軍，侍中、僕射如故；</font><font size=4px color="#009090"><font size=4px>〔沈文季加鎮軍將軍號，本職如故。〕</font></font><font size=4px>蕭坦之為尚書右僕射、丹楊尹，右將軍如故；</font><font size=4px color="#009090"><font size=4px>〔帝即位之初，坦之為右將軍。遙光既平，使為右僕射、丹楊尹，而右將軍軍號如故。〕</font></font><font size=4px>劉暄為領軍將軍；曹虎為散騎常侍、右衛將軍；</font><font size=4px color="#009090"><font size=4px>〔散，悉亶翻。騎，奇寄翻。〕</font></font><font size=4px>皆賞平始安之功也。

 　　18魏南徐州刺史沈陵來降。</font><font size=4px color="#009090"><font size=4px>〔魏高祖置南徐州於宿豫。降，戶江翻。〕</font></font><font size=4px>陵，文季之族子也。</font><font size=4px color="#009090"><font size=4px>〔沈文秀為宋守東陽，明帝泰始五年沒於魏。文秀，文季群從也；陵之內魏，當在是時。〕</font></font><font size=4px>時魏徐州刺史京兆王愉年少，</font><font size=4px color="#009090"><font size=4px>〔少，詩照翻。〕</font></font><font size=4px>府事皆決於長史盧淵。淵知陵將叛，敕諸城潛為之備；</font><font size=4px color="#009090"><font size=4px>〔敕，戒也。〕</font></font><font size=4px>屢以聞於魏朝，魏朝不聽。陵遂殺將佐，帥宿預之眾來奔，</font><font size=4px color="#009090"><font size=4px>〔朝，直遙翻。將，即亮翻。帥，讀曰率。〕</font></font><font size=4px>濱淮諸戍以有備得全。陵在邊歷年，陰結邊州豪傑。陵既叛，郡縣多捕送陵黨，淵皆撫而赦之，唯歸罪於陵，眾心乃安。</font><font size=4px color="#009090"><font size=4px>〔根連株逮，則沿邊豪傑懼罪，必相帥南奔，故悉赦之以安反側。〕</font></font><font size=4px>

 　　19閏月，丙子，立江陵公寶覽為始安王，奉靖王後。</font><font size=4px color="#009090"><font size=4px>〔遙光既誅，靖王無後故也。始安貞王道生長子鳳卒于宋世。明帝建武元年，贈始安靖王。遙光，靖王子也。〕</font></font><font size=4px>

 　　20以沈陵為北徐州刺史。</font><font size=4px color="#009090"><font size=4px>〔齊南徐州治京口，北徐州治鍾離。今沈陵自魏南徐州來降，因其位任，改曰北徐。〕</font></font><font size=4px>

 　　21江祏等既敗，帝左右捉刀、應敕之徒皆恣橫用事，</font><font size=4px color="#009090"><font size=4px>〔橫，戶孟翻。〕</font></font><font size=4px>時人謂之「刀敕」。蕭坦之剛狠而守，嬖倖畏而憎之；遙光死二十餘日，帝遣延明主帥黃文濟將兵圍坦之宅，殺之，</font><font size=4px color="#009090"><font size=4px>〔延明主帥，蓋延明殿主帥也。狠，戶墾翻。嬖，卑義翻，又博計翻。帥，所類翻。將，即亮翻；下同。〕</font></font><font size=4px>并其子祕書郎賞。坦之從兄翼宗為海陵太守，</font><font size=4px color="#009090"><font size=4px>〔沈約志：晉安帝分廣陵立海陵郡，今泰州即其地。從，才用翻。守，式又翻。〕</font></font><font size=4px>未發，</font><font size=4px color="#009090"><font size=4px>〔受海陵之命而未行也。〕</font></font><font size=4px>坦之謂文濟曰：「從兄海陵宅故應無他。」</font><font size=4px color="#009090"><font size=4px>〔無他，言無他變，猶今人言無事也。〕</font></font><font size=4px>文濟曰：「海陵宅在何處﹖」坦之以告。文濟白帝，帝仍遣收之；檢其家，至貧，唯有質錢帖數百，</font><font size=4px color="#009090"><font size=4px>〔質錢帖者，以物質錢，錢主給帖與之以為照驗，他日出子本錢收贖。贖〕</font></font><font size=4px>還以啟帝，原其死，繫尚方。

 　　茹法珍等譖劉暄有異志，</font><font size=4px color="#009090"><font size=4px>〔茹，音如。〕</font></font><font size=4px>帝曰：「暄是我舅，豈應有此﹖」直閤新蔡徐世標曰：「明帝乃武帝同堂，</font><font size=4px color="#009090"><font size=4px>〔明帝，高帝兄子，於武帝同堂兄弟也。〕</font></font><font size=4px>恩遇如此，猶滅武帝之後；</font><font size=4px color="#009090"><font size=4px>〔恩遇事見一百三十八卷武帝永明十一年。滅武帝後見明帝紀。〕</font></font><font size=4px>舅焉可信邪！」</font><font size=4px color="#009090"><font size=4px>〔焉，於虔翻，何也。〕</font></font><font size=4px>遂殺之。

 　　曹虎善於誘納，日食荒客常數百人。</font><font size=4px color="#009090"><font size=4px>〔誘，音酉。食，讀曰坔。荒客自蠻中及化外來者。〕</font></font><font size=4px>晚節吝嗇，罷雍州，有五千萬，他物稱是。</font><font size=4px color="#009090"><font size=4px>〔雍，於用翻。稱，尺證翻。〕</font></font><font size=4px>帝疑虎舊將，且利其財，遂殺之。坦之、暄、虎所新除官，</font><font size=4px color="#009090"><font size=4px>〔坦之，虎新除官，見上。〕</font></font><font size=4px>皆未及拜而死。

 　　初，高宗</font><span class="h"><font size=4px>【章：十二行本「宗」下有「臨」字；乙十一行本同；孔本同。】</font></font><font size=4px>殂，以隆昌事戒帝曰：「作事不可在人後。」</font><font size=4px color="#009090"><font size=4px>〔謂鬱林王欲殺高宗，持疑不發以及禍，高宗以是而戒帝，自謂密矣；而非所以貽謀燕翼子也。〕</font></font><font size=4px>故帝數與近習謀誅大臣。</font><font size=4px color="#009090"><font size=4px>〔數，所角翻。〕</font></font><font size=4px>皆發於倉猝，決意無疑；於是大臣人人莫能自保。</font><font size=4px color="#009090"><font size=4px>〔史言帝昏暴，果於誅殺，上下搖心。〕</font></font><font size=4px>

 　　22九月，丁未，以豫州刺史裴叔業為南兗州刺史，征虜長史張沖為豫州刺史。

 　　23壬戌，以頻誅大臣，大赦。

 　　24丙戌，魏主謁長陵，欲引白衣左右吳人茹皓同車。</font><font size=4px color="#009090"><font size=4px>〔雖引在左右，未命以官，故曰白衣左右。茹，音如。〕</font></font><font size=4px>皓奮衣將登，給事黃門侍郎元匡進諫，帝推之使下，</font><font size=4px color="#009090"><font size=4px>〔推，吐雷翻。〕</font></font><font size=4px>皓失色而退。匡，新城之子也。</font><font size=4px color="#009090"><font size=4px>〔陽平王新城，魏高宗之弟。〕</font></font><font size=4px>

 　　25益州刺史劉季連聞帝失德，遂自驕恣，用刑嚴酷，蜀人怨之。是月，遣兵襲中水，不克。</font><font size=4px color="#009090"><font size=4px>〔沈約宋書：資江為中水，涪江為內水；今謂之中江，在資州資陽縣西。資州，漢犍為郡之資中縣地。〕</font></font><font size=4px>於是蜀人趙續伯等皆起兵作亂，季連不能制。

 　　26枝江文忠公徐孝嗣，以文士不顯同異，</font><font size=4px color="#009090"><font size=4px>〔言依違取容於昏暴之朝。〕</font></font><font size=4px>故名位雖重，猶得久存。虎賁中郎將許準為孝嗣陳說事機，</font><font size=4px color="#009090"><font size=4px>〔賁，音奔。即亮翻。為，于偽翻。〕</font></font><font size=4px>勸行廢立。孝嗣持</font><span class="h"><font size=4px>【章：十二行本「持」作「遲」；乙十一行本同；孔本同。】</font></font><font size=4px>疑久之，謂必無用干戈之理；須帝出遊，</font><font size=4px color="#009090"><font size=4px>〔須，待也。〕</font></font><font size=4px>閉城門，召百官集議廢之，雖有此懷，終不能決。諸嬖倖亦稍憎之。西豐忠憲侯沈文季自託老疾，不豫朝權，</font><font size=4px color="#009090"><font size=4px>〔嬖，卑義翻，又博計翻。朝，直遙翻。〕</font></font><font size=4px>侍中沈昭略謂文季曰：「叔父行年六十，為員外僕射，</font><font size=4px color="#009090"><font size=4px>〔文季雖為僕射而不預事，故昭略謂之員 外僕射。〕</font></font><font size=4px>欲求自免，豈可乎！」文季笑而不應。冬，十月，乙未，帝召孝嗣、文季、昭略入華林省。文季登車，顧曰：「此行恐往而不反。」帝使外監茹法珍賜以 藥酒，昭略怒，罵孝嗣曰：「廢昏立明，古今令典；宰相無才，致有今日！」以甌擲其面</font><font size=4px color="#009090"><font size=4px>〔甌，小器也。所以盛酒。〕</font></font><font size=4px>曰：「使作破面鬼！」孝嗣飲藥酒至斗餘，乃 卒。</font><font size=4px color="#009090"><font size=4px>〔卒，子恤翻。〕</font></font><font size=4px>孝嗣子演尚武康公主，祝尚山陰公主，</font><font size=4px color="#009090"><font size=4px>〔武康公主，武帝女；山陰公主，明帝女，〕</font></font><font size=4px>皆坐誅。昭略弟昭光聞收至，家人勸之逃。昭光不忍捨其母，入，執母手悲泣，收者殺之。昭光兄子曇亮逃，已得免，聞昭光死，歎曰：「家門屠滅，何以生為！」絕吭而死。</font><font size=4px color="#009090"><font size=4px>〔曇，徒含翻。吭，戶郎翻，又戶浪翻。沈慶之、沈文季皆託老疾不預朝權而終不免於死。國無道而富貴，則進退皆陷危機也。〕</font></font><font size=4px>

 　　27初，太尉陳顯達自以高、武舊將，</font><font size=4px color="#009090"><font size=4px>〔將，即亮翻；下同。〕</font></font><font size=4px>當高宗之世，內懷危懼，深自貶損，常乘朽弊車，道從鹵簿止用羸小者十數人。</font><font size=4px color="#009090"><font size=4px>〔道，讀曰導。從，才用翻。羸，倫為翻。〕</font></font><font size=4px>嘗侍宴，酒酣，啟高宗借枕，高宗令與之。顯達撫枕曰：「臣年衰老，富貴已足，唯久枕枕死，</font><font size=4px color="#009090"><font size=4px>〔酣，戶江翻。枕枕，上如字，下之任翻。〕</font></font><font size=4px>特就陛下乞之。」高宗失色曰：「公醉矣。」顯達以年禮告退，</font><font size=4px color="#009090"><font size=4px>〔禮，大夫七十而致事。時顯達年已七十矣。〕</font></font><font size=4px>高宗不許。及王敬則反，時顯達將兵拒魏，</font><font size=4px color="#009090"><font size=4px>〔事見上卷高宗永泰元年。〕</font></font><font size=4px>始安王遙光疑之，啟高宗欲追軍還；會敬則平，乃止。及帝即位，顯達彌不樂在建康，得江州，甚喜。</font><font size=4px color="#009090"><font size=4px>〔樂，音洛。顯達自馬圈敗還，除江州刺史。〕</font></font><font size=4px>嘗有疾，不令治，既而自愈，意甚不悅。</font><font size=4px color="#009090"><font size=4px>〔蓋求死不得死，以至於反也。悲夫！治，直之翻。〕</font></font><font size=4px>聞帝屢誅大臣，傳云當遣兵襲江州，十一月，丙辰，顯達舉兵於尋陽，令長史庾弘遠等朝貴書，數帝罪惡，</font><font size=4px color="#009090"><font size=4px>〔朝，直遙翻。數，所具翻。〕</font></font><font size=4px>云「欲奉建安王為主，</font><font size=4px color="#009090"><font size=4px>〔帝弟寶寅封建安王，時為郢州刺史。〕</font></font><font size=4px>須京塵一靜，西迎大駕。」</font><font size=4px color="#009090"><font size=4px>〔郢州治夏口，在尋陽西。〕</font></font><font size=4px>

 　　乙丑，以護軍將軍崔慧景為平南將軍，督眾軍擊顯達；後軍將軍胡松、驍騎將軍李叔獻帥水軍據梁山；</font><font size=4px color="#009090"><font size=4px>〔驍，堅堯翻。騎，奇寄翻。帥，讀曰率；下同。〕</font></font><font size=4px>左衛將軍左興盛督前鋒軍屯杜姥老。</font><font size=4px color="#009090"><font size=4px>〔姥，莫補翻。〕</font></font><font size=4px>

 　　28十二月，癸未，以前輔國將軍楊集始為秦州刺史。</font><font size=4px color="#009090"><font size=4px>〔楊集始請降，見上卷明帝建武四年。〕</font></font><font size=4px>

 　　29陳顯達發尋陽，敗胡松於采石，</font><font size=4px color="#009090"><font size=4px>〔采石山，在今太平州當塗縣北八十里，山下有采石磯。敗，補邁翻。〕</font></font><font size=4px>建康震恐。甲申，軍于新林，左興盛帥諸軍拒之。顯達多置屯火於岸側，潛軍夜渡，襲宮城。乙酉，顯達以數千人登落星岡，</font><font size=4px color="#009090"><font size=4px>〔石頭城西有橫泺，謂之落星岡。〕</font></font><font size=4px>新亭諸軍聞之，奔還，宮城大駭，閉門設守。</font><font size=4px color="#009090"><font size=4px>〔守，舒救翻。〕</font></font><font size=4px>顯達執馬擡從步兵數百，於西州前與臺軍戰，再合，顯達大勝，手殺數人，擡折；</font><font size=4px color="#009090"><font size=4px>〔擡，色角翻。折，而設翻。〕</font></font><font size=4px>臺軍繼至，顯達不能抗，走，至西州後，</font><font size=4px color="#009090"><font size=4px>〔據蕭子顯齊書，顯達走至西州後烏榜村。〕</font></font><font size=4px>騎官趙潭注刺顯達墬馬，斬之，</font><font size=4px color="#009090"><font size=4px>〔顯達傳云：潭注擡刺顯達落馬，蓋盡力注擡而刺之也。騎官蓋在馬隊主副之下，猶今傔官也。騎，奇寄翻。刺，七亦翻。〕</font></font><font size=4px>諸子皆伏誅。長史庾弘遠，柄之之子也，</font><font size=4px color="#009090"><font size=4px>〔庾炳之柄用於宋元嘉之季。〕</font></font><font size=4px>斬於朱雀航。將刑，索帽著之，曰：「子路結纓，</font><font size=4px color="#009090"><font size=4px>〔索，山客翻。著，陟略翻。左傳：衛侯輒既立，其父蒯聵入爭國，劫衛卿孔悝與之登臺。子路曰：「太子無勇，若燔臺，半，必舍孔叔。」太子懼，下石乞、孟黶以敵子路，以戈擊之，斷纓。子路曰：「君子死，冠不免。」結纓而死。〕</font></font><font size=4px>吾不可以不冠而死。」謂觀者曰：「吾非賊，乃是義兵，為諸軍請命耳。</font><font size=4px color="#009090"><font size=4px>〔為，于偽翻。「軍」當作「君」。〕</font></font><font size=4px>陳公太輕事；若用吾言，天下將免塗炭。」弘遠子子曜，抱父乞代命，并殺之。

 　　帝既誅顯達，益自驕恣，漸出遊走，又不欲人見之； 每出，先驅斥所過人家，唯置空宅。</font><font size=4px color="#009090"><font size=4px>〔所謂屏除也。〕</font></font><font size=4px>尉司擊鼓蹋圍，</font><font size=4px color="#009090"><font size=4px>〔晉初洛陽置六部尉。江左建康亦置六部尉。〕</font></font><font size=4px>鼓聲所聞，</font><font size=4px color="#009090"><font size=4px>〔聞，音問。〕</font></font><font size=4px>便應奔走，不暇衣 履，犯禁者應手格殺。</font><font size=4px color="#009090"><font size=4px>〔格，擊也。〕</font></font><font size=4px>一月凡二十餘出，出輒不言定所，東西南北，無處不驅。常以三四更中，</font><font size=4px color="#009090"><font size=4px>〔更，工衡翻。〕</font></font><font size=4px>鼓聲四出，火光照天，幡戟橫路。 士民喧走相隨，老小震驚，啼號塞路，處禁斷，</font><font size=4px color="#009090"><font size=4px>〔號，戶高翻。塞，悉則翻。斷，音短。〕</font></font><font size=4px>不知所過。</font><font size=4px color="#009090"><font size=4px>〔言雖奔走而路斷，不知何所可過。〕</font></font><font size=4px>四民廢業，樵蘇路斷， 吉凶失時，</font><font size=4px color="#009090"><font size=4px>〔吉，謂冠、婚；凶，謂喪葬；皆不得以時而行事。〕</font></font><font size=4px>乳母寄產，</font><font size=4px color="#009090"><font size=4px>〔乳，儒遇翻，育也。〕</font></font><font size=4px>或輿病棄尸，不得殯葬。巷陌懸幔為高鄣，置仗人防守，謂之「屏除」，</font><font size=4px color="#009090"><font size=4px>〔幔，莫半翻。仗人，謂執仗之人。屏，必郢翻。〕</font></font><font size=4px>亦謂之「長圍」。嘗至沈公城，有一婦人臨產不去，因剖腹視其男女。又嘗至定林寺，</font><font size=4px color="#009090"><font size=4px>〔定林寺，舊基在蔣山應潮井後。〕</font></font><font size=4px>有沙門老病不能去，藏草間；命左右射之，百箭俱發。</font><font size=4px color="#009090"><font size=4px>〔射，七亦翻。〕</font></font><font size=4px>帝有膂力，牽弓至三斛五斗。又好擔幢，白虎幢高七丈五尺，於齒上擔之， 折齒不倦。</font><font size=4px color="#009090"><font size=4px>〔好，呼到翻。擔，都甘翻。幢，傳江翻，旛也。高，居號翻。〕</font></font><font size=4px>自制擔幢校具，</font><font size=4px color="#009090"><font size=4px>〔校具，猶言器械也。〕</font></font><font size=4px>伎衣飾以金玉，</font><font size=4px color="#009090"><font size=4px>〔伎，渠綺翻。〕</font></font><font size=4px>侍衛滿側， 逞諸變態，曾無愧色。學乘馬於東冶營兵俞靈韻，常著織成袴褶，金薄帽，</font><font size=4px color="#009090"><font size=4px>〔著，則略翻。褶，音習。〕</font></font><font size=4px>執七寶擡，急裝縛袴，凌冒雨雪，不避阬穽。馳騁渴乏，輒 下馬，解取腰邊蠡器，酌水飲之，</font><font size=4px color="#009090"><font size=4px>〔冒，莫北翻，又如字。穽，疾正翻。騁，丑郢翻。蠡，憐題翻，瓠瓢也，今謂之馬杓。爾雅翼曰：嬴，古字通於蠡，嬴之為量小。傳曰：以蠡測海，言不能極其量也。〕</font></font><font size=4px>復上馬馳去。</font><font size=4px color="#009090"><font size=4px>〔復，扶又翻。上，時掌翻。〕</font></font><font size=4px>又選無賴小人善走者為逐馬，左右五百人，常以自隨。或於市側過親幸家，環回宛轉，周徧城邑。或出郊射雉，置射雉場二百九十六處，奔走往來，略不暇息。</font><font size=4px color="#009090"><font size=4px>〔史言帝之昏狂，甚於宋鬱林王。射，而亦翻。〕</font></font><font size=4px>

 　　30王肅為魏制官品百司，皆如江南之制，凡九品，品各有二。</font><font size=4px color="#009090"><font size=4px>〔九品，每品各有正、從二品，歷隋、唐至今猶然。〕</font></font><font size=4px>侍中郭祚兼吏部尚書。祚清謹，重惜官位，每有銓授，雖得其人，必徘徊久之，然後下筆，曰：「此人便已貴矣。」人以是多怨之；然所用者無不稱職。</font><font size=4px color="#009090"><font size=4px>〔稱，尺證翻。〕</font></font><font size=4px>
</font><!--/HTMLBUILERPART0--><font size=4px>