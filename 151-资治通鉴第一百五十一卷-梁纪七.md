<font size=4px>　　梁紀七</font><font size=4px color="#009090"><font size=4px>〔起柔兆敦牂（丙午），盡強圉協洽（丁未），凡二年。〕</font></font><font size=4px>

 　　高祖武皇帝七

 　　普通七年（丙午、五二六）

 　　1春，正月，辛丑朔，大赦。

 　　2壬子，魏以汝南王悅領太尉。

 　　3魏安州石離、穴城、斛鹽三戍兵反，應杜洛周，眾合二萬，洛周公松岍赴之。</font><font size=4px color="#009090"><font size=4px>〔水經註：大榆河出禦夷鎮北塞中，南流逕密雲戍西，又南流逕孔山西，又歷密雲戍東，右合孟廣鲋水。鲋水西逕孔山南，上有洞穴開明，故謂之孔山。大榆河又東南流，白楊泉水注之。水北發白楊溪望離石。大榆河又東南流出峽，逕安州舊漁陽郡之滑鹽縣南，世謂之斛鹽城，西北去禦夷鎮二百里。岍，輕煙翻，或曰：岍，鲋字之誤也。讀作「陘」。唐志：營州西北百里曰松陘嶺。〕</font></font><font size=4px>行臺常景使別將崔仲晢屯軍都關以邀之，</font><font size=4px color="#009090"><font size=4px>〔將，即亮翻。〕</font></font><font size=4px>仲哲戰沒，元譚軍夜潰，</font><font size=4px color="#009090"><font size=4px>〔元譚軍於居庸關，見上卷上年。〕</font></font><font size=4px>魏以別將李琚代譚為都督。仲哲，秉之子也。</font><font size=4px color="#009090"><font size=4px>〔崔秉時為燕州刺史。〕</font></font><font size=4px>

 　　4初，魏廣陽王深通於城陽王徽之妃。徽為尚書令，為胡太后所信任；會恆州人請深為刺史，徽言深心不可測。及杜洛周反，五原降戶在恆州者謀奉深為主，深懼，上書求還洛陽。</font><font size=4px color="#009090"><font size=4px>〔時深軍于朔州。恆，戶登翻。降，戶江翻。上，時掌翻。〕</font></font><font size=4px>魏以左衛將軍楊津代深為北道大都督，詔深為吏部尚書。徽，長壽之子也。</font><font size=4px color="#009090"><font size=4px>〔長壽，景穆子也。〕</font></font><font size=4px>

 　　五原降戶鮮于脩禮等帥北鎮流民反於定州之左城，</font><font size=4px color="#009090"><font size=4px>〔按楊津傳，左城當在博陵界。又水經註，中山唐縣有左人城。帥，讀曰率。〕</font></font><font size=4px>改元魯興，引兵向州城，州兵禦之不利。楊津至靈丘，</font><font size=4px color="#009090"><font size=4px>〔靈丘縣，漢屬代郡，唐為蔚州。〕</font></font><font size=4px>聞定州危迫，引兵救之，入據州城。脩禮至，津欲出擊之，長史許被不聽，津手劍擊之，</font><font size=4px color="#009090"><font size=4px>〔手，首又翻。此以記檀弓「子手弓」釋文為據。〕</font></font><font size=4px>被走得免。津開門出戰，斬首數百，賊退，人心少安。</font><font size=4px color="#009090"><font size=4px>〔少，詩沼翻。〕</font></font><font size=4px>詔尋以津為定州刺史兼北道行臺。魏以揚州刺史長孫稚為大都督北討諸軍事，與河間王琛共討脩禮。</font><font size=4px color="#009090"><font size=4px>〔長，知兩翻。琛，丑林翻。〕</font></font><font size=4px>

 　　5二月，甲戌，北伐眾軍解嚴。

 　　6魏西部敕勒斛律汳陽反於桑乾西，</font><font size=4px color="#009090"><font size=4px>〔乾，音干。〕</font></font><font size=4px>與費也頭牧子相連結。三月，甲寅，游擊將軍爾朱榮擊破洛陽於深井，牧子於河西。</font><font size=4px color="#009090"><font size=4px>〔北河之西。〕</font></font><font size=4px>

 　　8魏大赦。

 　　9癸巳，魏以侍中、車騎大將軍城陽王徽為儀同三司。</font><font size=4px color="#009090"><font size=4px>〔騎，奇寄翻。〕</font></font><font size=4px>徽與給事黃門侍郎徐紇共毀侍中元順於太后，出為護軍將軍、太常卿。順奉辭於西遊園，紇侍側，順指之謂太后曰：「此魏之宰鲐，</font><font size=4px color="#009090"><font size=4px>〔宰鲐，吳太宰鲐也，好讒，吳王夫差信而任之，以至亡國。鲐，匹鄙翻。〕</font></font><font size=4px>魏國不亡，此終不死！」紇脅肩而出，</font><font size=4px color="#009090"><font size=4px>〔朱元晦曰：脅肩，竦體也，小人側媚之態。〕</font></font><font size=4px>順抗聲叱之曰：「爾刀筆小才，止堪供几案之用，豈應汙辱門下，斁我彝倫！」</font><font size=4px color="#009090"><font size=4px>〔汙，烏故翻。斁，多路翻，敗也。〕</font></font><font size=4px>因振衣而起。太后默然。

 　　10魏朔州城民鮮于阿胡等據城反。</font><font size=4px color="#009090"><font size=4px>〔阿，從安入聲。〕</font></font><font size=4px>

 　　11杜洛周南出，鈔掠薊城，魏常景遣統軍梁仲禮擊破之。丁未，都督李琚與洛周戰于薊城之北，敗沒。常景帥眾拒之，洛周引還上谷。</font><font size=4px color="#009090"><font size=4px>〔鈔，楚交翻。薊，音計。帥，讀曰率。〕</font></font><font size=4px>

 　　12長孫稚行至鄴，詔解大都督，以河間王琛代之。稚上言：「曏與琛同在淮南，琛敗臣全，</font><font size=4px color="#009090"><font size=4px>〔謂為裴邃所敗，事見上卷上年。〕</font></font><font size=4px>遂成私隙，今難以受其節度。」魏朝不聽。</font><font size=4px color="#009090"><font size=4px>〔朝，直遙翻。〕</font></font><font size=4px>前至呼沱，稚未欲戰，琛不從。鮮于脩禮邀擊稚於五鹿，</font><font size=4px color="#009090"><font size=4px>〔杜預曰：陽平元城縣有五鹿，即沙鹿也。按呼沱不至元城界，此別有五鹿，非左氏所謂五鹿也。沱，徒河翻。〕</font></font><font size=4px>琛不赴救，稚軍大敗，稚、琛並坐除名。

 　　13五月，丁未，魏主下詔將北討，內外戒嚴，既而不行。

 　　14衡州刺史元略，自至江南，晨夕哭泣，常如居喪。及魏元叉死，</font><font size=4px color="#009090"><font size=4px>〔叉死見上卷上年。喪，息郎翻。〕</font></font><font size=4px>胡太后欲召之，知略因刁雙獲免，</font><font size=4px color="#009090"><font size=4px>〔事見一百四十九卷普通元年。〕</font></font><font size=4px>徵雙為光祿大夫，遣江革、祖暅之南還以求略。</font><font size=4px color="#009090"><font size=4px>〔江革、祖暅之沒魏見上卷上年。暅，古鄧翻。〕</font></font><font size=4px>上備禮遣之，寵贈甚厚。略始濟淮，魏拜略為侍中，賜爵義陽王；以司馬始賓為給事中，栗法光為本縣令，刁昌為東平太守，刁雙為西兗州刺史。凡略所過，一餐一宿皆賞之。</font><font size=4px color="#009090"><font size=4px>〔略來奔見一百四十九卷元年。栗法光，屯留人。魏孝昌十年置西兗州於定陶，領沛、濟陰二郡。是年則孝昌二年也。〕</font></font><font size=4px>

 　　15魏以丞相高陽王雍為大司馬。復以廣陽王深為大都督，討鮮于脩禮；</font><font size=4px color="#009090"><font size=4px>〔復，扶又翻。〕</font></font><font size=4px>章武王融為左都督，裴衍為右都督，並受深節度。

 　　深以其子自隨，城陽王徽言於太后曰：「廣陽王攜其愛子，握兵在外，將有異志。」乃敕融、衍潛為之備。</font><font size=4px color="#009090"><font size=4px>〔疑則勿任，任則勿疑。既以深為大督，而又使小督備之，何以責其殄寇乎！〕</font></font><font size=4px>融、衍以敕示深，深懼，事無大小，不敢自決；太后使問其故，對曰：「徽銜臣次骨，</font><font size=4px color="#009090"><font size=4px>〔李奇曰：次骨者，言深刻至骨。〕</font></font><font size=4px>臣疏遠在外，徽之構臣，無所不為。自徵執政以來，臣所表請，多不從允。徽非但害臣而已，從臣將士，有勳勞者皆見排抑，不得比他軍，仍深被憎嫉，或因其有罪，加以深文，至於殊死，以是從臣行者，莫不悚懼。有言臣善者，視之如仇讎，言臣惡者，待之如親戚。徽居中用事，朝夕欲陷臣於不測之誅，臣何以自安！陛下若使徽出臨外州，臣無內顧之憂，庶可以畢命賊庭，展其忠力。」太后不聽。</font><font size=4px color="#009090"><font size=4px>〔為深死於盜手張本。〕</font></font><font size=4px>

 　　徽與中書舍人鄭儼等更相阿黨，</font><font size=4px color="#009090"><font size=4px>〔更，工衡翻。〕</font></font><font size=4px>外似柔謹，內實忌克，賞罰任情，魏政由是愈亂。

 　　16戊申，魏燕州刺史崔秉帥眾棄城奔定州。</font><font size=4px color="#009090"><font size=4px>〔燕州自去年八月為杜洛周所圍。燕，因肩翻。〕</font></font><font size=4px>

 　　17乙丑，魏以安西將軍宗正珍孫為都督，</font><font size=4px color="#009090"><font size=4px>〔宗正，複姓，漢楚元王交之子郢客孫德，世為宗正，子孫因以為氏。〕</font></font><font size=4px>討汾州反胡。</font><font size=4px color="#009090"><font size=4px>〔討劉蠡升也。〕</font></font><font size=4px>

 　　18六月，魏絳蜀陳雙熾聚眾反，</font><font size=4px color="#009090"><font size=4px>〔蜀人徙居絳郡者，謂之絳蜀。絳縣，漢、晉屬河東郡，元魏分置絳郡；魏收志，郡屬東雍州。〕</font></font><font size=4px>自號始建王。魏以假鎮西將軍長孫稚為討蜀都督。</font><font size=4px color="#009090"><font size=4px>〔考異曰：費穆傳：「穆為都督，平絳蜀。」不應有兩都督。今從帝紀。〕</font></font><font size=4px>別將河東薛脩義輕騎詣雙熾壘下，曉以利害，雙熾即降。詔以脩義為龍門鎮將。</font><font size=4px color="#009090"><font size=4px>〔此龍門在河東北屈縣西。魏世祖神脈元年，禽赫連昌，改北屈為禽昌縣。將，即亮翻。降，戶江翻。〕</font></font><font size=4px>

 　　19丙子，魏徙義陽王略為東平王，頃之，遷大將軍、尚書令，為胡太后所委任，與城陽王徵相埒，</font><font size=4px color="#009090"><font size=4px>〔埒，力輟翻。〕</font></font><font size=4px>然徐、鄭用事，畈亦不敢違也。</font><font size=4px color="#009090"><font size=4px>〔魏當時宗室，略其巨擘也。史言其居淫昏之朝，不能矯正。〕</font></font><font size=4px>

 　　20杜洛周遣都督王曹紇真等將兵掠薊南，</font><font size=4px color="#009090"><font size=4px>〔時杜洛周、葛榮等作亂，其軍中將領無不加以王爵，曹紇真以都督加王號，故曰都督王。〕</font></font><font size=4px>委，七月，丙午，行臺常景遣都督于榮等擊之於栗園，</font><font size=4px color="#009090"><font size=4px>〔栗園當在范陽固安縣界。固安之栗，天下稱之。〕</font></font><font size=4px>大破之，斬曹紇真及將卒三千餘級。洛周帥眾南趣范陽，</font><font size=4px color="#009090"><font size=4px>〔范陽縣，前漢屬涿郡，後漢章帝改涿郡為范陽郡。帥，讀曰率。趣，七喻翻。〕</font></font><font size=4px>景與榮等又破之。

 　　21魏僕射元纂以行臺鎮恆州。鮮于阿胡擁朔州流民寇恆州，戊申，陷平城，纂奔冀州。</font><font size=4px color="#009090"><font size=4px>〔恆州治平城。平城，魏之故都，亦陷於賊，其不競甚矣。恆，戶登翻。〕</font></font><font size=4px>

 　　22上聞堰水盛，壽陽城幾沒，</font><font size=4px color="#009090"><font size=4px>〔觀此，蓋淮堰復成也。〕</font></font><font size=4px>復遣郢州刺史元樹等自北道攻黎漿，豫州刺史夏侯亶等自南道攻壽陽。</font><font size=4px color="#009090"><font size=4px>〔復，扶又翻；下榮復同。〕</font></font><font size=4px>

 　　23八月，癸巳，賊帥元洪業斬鮮于脩禮，請降于魏；</font><font size=4px color="#009090"><font size=4px>〔帥，所類翻。降，戶江翻。〕</font></font><font size=4px>賊黨葛榮復殺洪業自立。</font><font size=4px color="#009090"><font size=4px>〔考異曰：北史廣陽王深傳云：「深以兵士頻經退散，人無鬬倩，連營轉柵，日行十里，行達交津，隔水而陳。賊脩禮常與葛榮謀，後稍信朔州人毛普賢，榮常銜之。普賢昔為深統軍，及在交津，深使人諭之，普賢乃有降意。又使錄事參軍元晏說賊程殺鬼，果相猜貳。榮遂殺普賢、脩禮而自立。」與魏帝紀全殊，又其語雜亂難曉。今從帝紀。〕</font></font><font size=4px>

 　　24魏安北將軍、都督恆、朔討虜諸軍事爾朱榮過肆州，肆州刺史尉慶賓忌之，據城不出。</font><font size=4px color="#009090"><font size=4px>〔尉，紆勿翻。〕</font></font><font size=4px>榮怒，舉兵襲肆州，執慶賓，還秀容，署其從叔羽生為刺史，魏朝不能制。</font><font size=4px color="#009090"><font size=4px>〔此時爾朱榮已有無魏之心矣。從，才用翻。朝，直遙翻。〕</font></font><font size=4px>

 　　初，賀拔允及弟勝、岳從元纂在恆州，平城之陷也，允兄弟相失；岳奔爾朱榮，勝奔肆州。榮克肆州，得勝，大喜曰：「得卿兄弟，天下不足平也！」以為別將，</font><font size=4px color="#009090"><font size=4px>〔將，即亮翻。〕</font></font><font size=4px>軍中大事多與之謀。

 　　25九月，己酉，鄱陽忠烈王恢卒。

 　　26葛榮既得杜洛周之眾，</font><font size=4px color="#009090"><font size=4px>〔魏主武泰元年葛榮方并杜格周；此得鮮于脩禮之眾也。〕</font></font><font size=4px>北趣瀛州，</font><font size=4px color="#009090"><font size=4px>〔趣，七喻翻。〕</font></font><font size=4px>魏廣陽忠武王深自交津引兵躡之。</font><font size=4px color="#009090"><font size=4px>〔水經註：漳水過武安縣東，清水自涉縣東南來注之，世謂決入之所為交漳口。〕</font></font><font size=4px>辛亥，榮至白牛邏，</font><font size=4px color="#009090"><font size=4px>〔據魏紀，白牛邏，在高陽博野縣。邏，郎佐翻。〕</font></font><font size=4px>輕騎掩擊章武莊武王融，殺之。榮自稱天子，國號齊，改元廣安。深聞融敗，停軍不進。侍中元晏密言於太后曰：「廣陽王盤桓不進，坐圖非望。有于謹者，智略過人，為其謀主，風塵之際，恐非陛下之純臣也。」太后深然之，詔牓尚書省門，募能獲謹者有重賞。謹聞之，謂深曰：「今女主臨朝，</font><font size=4px color="#009090"><font size=4px>〔朝，直遙翻。〕</font></font><font size=4px>信用讒佞，苟不明白殿下素心，恐禍至無日。謹請束身詣闕，歸罪有司。」遂徑詣牓下，自稱于謹，有司以聞。太后引見，大怒。</font><font size=4px color="#009090"><font size=4px>〔見，賢遍翻。〕</font></font><font size=4px>謹備論深忠款，兼陳停軍之狀，太后意解，遂捨之。

 　　深引軍還，趣定州，</font><font size=4px color="#009090"><font size=4px>〔趣，七喻翻。〕</font></font><font size=4px>定州刺史楊津亦疑深有異志；深聞之，止於州南佛寺。經二日，深召都督毛諡等數人，交臂為約，危難之際，期相拯恤。</font><font size=4px color="#009090"><font size=4px>〔諡，神至翻。難，乃旦翻。〕</font></font><font size=4px>諡愈疑之，密告津云，深謀不軌。津遣諡討深，深走出，諡呼噪逐深。深與左右間行至博陵界，</font><font size=4px color="#009090"><font size=4px>〔間，古莧翻。漢桓帝置博陵郡，元魏屬定州。〕</font></font><font size=4px>逄葛榮遊騎，劫之詣榮。</font><font size=4px color="#009090"><font size=4px>〔騎，奇寄翻。〕</font></font><font size=4px>賊徒見深，頗有喜者，榮新立，惡之，</font><font size=4px color="#009090"><font size=4px>〔恐其徒有欲奉深為主者，故惡之。惡，烏路翻。〕</font></font><font size=4px>遂殺深。城陽王徽誣深降賊，錄其妻子。</font><font size=4px color="#009090"><font size=4px>〔降，戶江翻。〕</font></font><font size=4px>深府佐宋遊道為之訴理，乃得釋。遊道，繇之玄孫也。</font><font size=4px color="#009090"><font size=4px>〔宋繇事西涼李氏；李滅，事沮渠氏；沮渠滅，入魏。為，于偽翻。〕</font></font><font size=4px>

 　　27甲申，魏行臺常景破杜洛周，斬其武川王賀拔文興等，捕虜四百人。

 　　28就德興陷魏平州，殺刺史王買奴。</font><font size=4px color="#009090"><font size=4px>〔魏平州治肥如，即唐平州盧龍縣地。〕</font></font><font size=4px>

 　　29天水民呂伯度，本莫折念生之黨也，後更據顯親以拒念生；</font><font size=4px color="#009090"><font size=4px>〔漢光武置顯親侯國以封竇友，以其兄融以河西歸附，且以顯其孝文竇后之親也；屬漢陽郡。後魏屬天水郡；至唐時秦州成紀縣治顯親川。〕</font></font><font size=4px>已而不勝，亡歸胡琛，</font><font size=4px color="#009090"><font size=4px>〔琛，丑林翻。〕</font></font><font size=4px>琛以為大都督、秦王，資以士馬，使擊念生。伯度屢破念生軍，復據顯親，</font><font size=4px color="#009090"><font size=4px>〔復，扶又翻；下生復同。〕</font></font><font size=4px>乃叛琛，東引魏軍。念生窘迫，乞降於蕭寶寅，</font><font size=4px color="#009090"><font size=4px>〔窘，渠隕翻。〕</font></font><font size=4px>寶寅使行臺左丞崔士和據秦州。魏以伯度為涇州刺史，封平秦郡公。</font><font size=4px color="#009090"><font size=4px>〔魏太延二年，置平秦郡於雍縣，屬岐州。〕</font></font><font size=4px>大都督元脩義停軍隴口，久不進，</font><font size=4px color="#009090"><font size=4px>〔隴口，隴坻之口。〕</font></font><font size=4px>念生復反，執士和送胡琛，於道殺之。久之，伯度為万俟醜奴所殺，</font><font size=4px color="#009090"><font size=4px>〔万，莫北翻。俟，渠之翻。〕</font></font><font size=4px>賊勢益盛，寶寅不能制。胡琛與莫折念生交通，事破六韓拔陵浸慢，</font><font size=4px color="#009090"><font size=4px>〔琛應拔陵見上卷五年。〕</font></font><font size=4px>拔陵遣其臣費律至高平，誘琛，斬之，</font><font size=4px color="#009090"><font size=4px>〔誘，音酉。〕</font></font><font size=4px>醜奴盡并其眾。

 　　30冬，十一月，庚辰，大赦。

 　　31丁貴嬪卒，太子水漿不入口，</font><font size=4px color="#009090"><font size=4px>〔太子統，丁貴嬪所生也。卒，子恤翻。〕</font></font><font size=4px>上使謂之曰：「毀不滅性，引孝經孔子之言。〕況我在邪！」乃進粥數合。</font><font size=4px color="#009090"><font size=4px>〔合，古沓翻。漢志曰：十龠為合。合者，合龠之量也。〕</font></font><font size=4px>太子體素肥壯，腰帶十圍，至是減削過半。</font><font size=4px color="#009090"><font size=4px>〔過，工禾翻。〕</font></font><font size=4px>

 　　32夏侯亶等軍入魏境，所向皆下。辛巳，魏揚州刺史李憲以壽陽降，</font><font size=4px color="#009090"><font size=4px>〔降，戶江翻；下同。〕</font></font><font size=4px>宣猛將軍陳慶之入據其城，凡降城五十二，獲男女七萬五千口。丁亥，縱李憲還魏，復以壽陽為豫州，</font><font size=4px color="#009090"><font size=4px>〔自宋以來，以壽陽為豫州。裴叔業叛齊降魏，魏以壽陽為揚州，復漢、魏之舊也。今復以壽陽為豫州，復宋、齊之舊也。復以，扶又翻，又如字。〕</font></font><font size=4px>改合肥為南豫州，</font><font size=4px color="#009090"><font size=4px>〔天監五年徙豫州治合肥。〕</font></font><font size=4px>以夏侯亶為豫、南豫二州刺史。壽陽久罹兵革，民多離散，亶輕刑薄賦，務農省役，頃之，民戶充復。

 　　33杜洛周圍范陽，戊戌，民執魏幽州刺史王延年、行臺常景送洛周，開門納之。</font><font size=4px color="#009090"><font size=4px>〔常景擊杜洛周，數戰數勝，而終於為虜者，民樂於從亂而疾視其上也。〕</font></font><font size=4px>

 　　34魏齊州平原民劉樹等反，</font><font size=4px color="#009090"><font size=4px>〔宋武帝僑置平原郡於梁鄒，屬冀州；後入於魏，改冀州為齊州，平原為東平原郡。〕</font></font><font size=4px>改陷郡縣，頻敗州軍，刺史元欣以平原房士達為將，討平之。</font><font size=4px color="#009090"><font size=4px>〔敗，補邁翻。將，即亮翻。〕</font></font><font size=4px>

 　　35曹義宗據穰城以逼新野，</font><font size=4px color="#009090"><font size=4px>〔穰，人羊翻。〕</font></font><font size=4px>魏遣都督魏承祖及尚書左丞、南道行臺辛纂救之。</font><font size=4px color="#009090"><font size=4px>〔考異曰：梁書，此年冬，新野降；魏書，肅宗崩後，新野猶在；恐梁書誤。蓋梁自前年攻新野，此年魏使魏承祖救之也。又周于謹傳云：「孝昌二年與辛纂討義宗。」今以為據。〕</font></font><font size=4px>義宗戰不利，不敢進。纂，雄之從父兄也。

 　　36魏盜賊日滋，征討不息，國用耗竭，豫徵六年租調，猶不足，</font><font size=4px color="#009090"><font size=4px>〔調，徒弔翻。〕</font></font><font size=4px>乃罷百官所給酒肉，又稅入市者人一錢，乃邸店皆有稅，百姓嗟怨。吏部郎中辛雄上疏，以為：「華夷之民相聚為亂，豈有餘憾哉﹖正以守令不得其人，</font><font size=4px color="#009090"><font size=4px>〔守，式又翻。〕</font></font><font size=4px>百姓不堪其命故也。宜及此時早加慰撫。但郡縣選舉，由來共輕，貴遊儁才，莫肯居此。宜改其弊，分郡縣為三等，清官選補之法，妙盡才望，如不可並，後地先才，不得拘以停年。</font><font size=4px color="#009090"><font size=4px>〔地，門地也。崔亮制停年格，見一百四十九卷天監十八年。後、先，並去聲。〕</font></font><font size=4px>三載黜陟，</font><font size=4px color="#009090"><font size=4px>〔載，子亥翻。〕</font></font><font size=4px>有稱職者，補在京名官；</font><font size=4px color="#009090"><font size=4px>〔稱，尺證翻。〕</font></font><font size=4px>如不歷守令，不得為內職。則人思自勉，枉屈可申，強暴自息矣。」不聽。

 　　大通元年（丁未、五二七）是年三月方改元大通。〕

 　　1春，正月，乙丑，以尚書左僕射徐為僕射。</font><font size=4px color="#009090"><font size=4px>〔時右僕射缺，故左僕射止為僕射。〕</font></font><font size=4px>

 　　2辛未，上祀南郊。

 　　3甲戌，魏以司空皇甫度為司徒，儀同三司蕭寶寅為司空。

 　　4魏分定、相二州四郡置殷州，</font><font size=4px color="#009090"><font size=4px>〔按魏收志，殷州止領趙郡、鉅鹿、南鉅鹿三郡，蓋初置時兼領相州之廣宗郡也。殷州治廣阿。劉昫曰：北齊改為趙州。隋改廣阿為大陸，唐武德四年改為象城，天寶二年改為昭慶，以有建初、啟運二陵也。宋開寶五年改昭慶為隆平，熙寧六年省隆平縣為隆平鎮，入臨城縣。相，息亮翻。〕</font></font><font size=4px>以北道行臺博陵崔楷為刺史。楷表稱：「州今新立，尺刃斗糧，皆所未有，乞資以兵糧。」詔付外量聞，</font><font size=4px color="#009090"><font size=4px>〔使量計合給兵糧之數以聞也。量，音良。〕</font></font><font size=4px>竟無所給。或勸楷留家，單騎之官，</font><font size=4px color="#009090"><font size=4px>〔騎，奇寄翻。〕</font></font><font size=4px>楷曰：「吾聞食人之祿者憂人之憂，若吾獨往，則將士誰肯固志哉！」遂舉家之官。葛榮逼州城，或勸減弱小以避之，楷遣幼子及一女夜出；既而悔之，曰：「人謂吾心不固，虧忠而全愛也。」遂命追還。賊至，強弱相懸，又無守禦之具；楷撫勉將士以拒之，莫不爭奮，皆曰：「崔公尚不惜百口，吾屬何愛一身！」連戰不息，死者相枕，</font><font size=4px color="#009090"><font size=4px>〔枕，職任翻。〕</font></font><font size=4px>終無叛志。辛未，城陷，楷執節不屈，榮殺之，</font><font size=4px color="#009090"><font size=4px>〔藩翰之任，保境安民，上也，全城卻敵，次也，死於城郭，豈得已哉！崔楷闔家并命，其志節有可憐矣，上之人實有罪焉。〕</font></font><font size=4px>遂圍冀州。

 　　5蕭</font><span class="h"><font size=4px>【章：甲十一行本「蕭」上有「魏」字；乙十一行本同；孔本同；張校同。】</font></font><font size=4px>寶寅出兵累年，將士疲弊。秦賊擊之，寶寅大敗於涇州，收散兵萬餘人，屯逍遙園，東秦州刺史潘義淵以汧城降賊。</font><font size=4px color="#009090"><font size=4px>〔秦州既為賊所據，魏置東秦州於隴東郡，治汧城，即隋唐之汧源縣也。將，即亮翻。汧，口堅翻。降，戶江翻。〕</font></font><font size=4px>莫折念生進逼岐州，城人執刺史魏蘭根應之。豳州刺史畢祖暉戰沒，行臺辛深棄城走，</font><font size=4px color="#009090"><font size=4px>〔棄豳州城也。〕</font></font><font size=4px>北海王顥軍亦敗。賊帥胡引祖據北華州，</font><font size=4px color="#009090"><font size=4px>〔「引祖」，恐當作「弘祖」。魏孝文帝太和十五年置東秦州於杏城，後改為北華州，領中部、敷城郡。帥，所類翻。華，戶化翻。〕</font></font><font size=4px>叱干麒麟據豳州以應天生，</font><font size=4px color="#009090"><font size=4px>〔叱干，虜複姓。〕</font></font><font size=4px>關中大擾。雍州刺史楊椿募得七千餘人，帥以拒守，</font><font size=4px color="#009090"><font size=4px>〔雍，於用翻。帥，讀曰率。〕</font></font><font size=4px>詔加椿侍中兼尚書右僕射，為行臺，節度關西諸將。北地功曹毛鴻賓引賊抄掠渭北，</font><font size=4px color="#009090"><font size=4px>〔抄，楚交翻。〕</font></font><font size=4px>雍州錄事參軍楊侃將兵三千掩擊之；鴻賓懼，請討賊自鹈，遂擒送宿勤烏過仁。烏過仁者，明達之兄子也。莫折天生乘勝寇雍州，</font><font size=4px color="#009090"><font size=4px>〔考異曰：羊侃傳作「莫遮」，今從魏書。〕</font></font><font size=4px>蕭寶寶部將羊侃隱身塹中射之，應弦而斃，</font><font size=4px color="#009090"><font size=4px>〔塹，七豔翻。射，而亦翻。〕</font></font><font size=4px>其眾遂潰。侃，祉之子也。

 　　6魏古民郎陽平路思令上疏，</font><font size=4px color="#009090"><font size=4px>〔晉武帝置尚書右民郎。〕</font></font><font size=4px>以為：「師出有功，在於將帥，得其人則六合唾掌可清，</font><font size=4px color="#009090"><font size=4px>〔人欲舉手有為，先唾其掌。六合，天、地、東、西、南、北也。唾掌可清，言其易也。唾，湯臥翻，口液也。〕</font></font><font size=4px>失其人則三河方為戰地。</font><font size=4px color="#009090"><font size=4px>〔此指漢三河之地為言。魏都洛陽，三河則畿甸也。〕</font></font><font size=4px>竊以比年將帥多寵貴子孫，銜杯躍馬，志逸氣浮，軒眉扼</font><span class="h"><font size=4px>【章：甲十一行本「扼」作「攘」；乙十一行本同；孔本同。】</font></font><font size=4px>腕，以攻戰自許；及臨大敵，憂佈交懷，雄圖銳氣，一朝頓盡。乃令羸弱在前以當寇，強壯居後以衛身，兼復器械不精，進止無節，以當負險之眾敵數戰之虜，</font><font size=4px color="#009090"><font size=4px>〔腕，烏貫翻。怖，普布翻。羸，倫為翻。比，毗至翻。復，扶又翻；下復疑同。數，所角翻。〕</font></font><font size=4px>欲其不敗，豈可得哉！是以兵知必敗，始集而先逃；將帥畏敵，遷延而不進。國家謂官爵未滿，屢加寵命；復疑賞賚之輕， 日散金帛。帑藏空竭，民財殫盡，</font><font size=4px color="#009090"><font size=4px>〔帑，他朗翻。藏，徂浪翻。〕</font></font><font size=4px>遂使賊徒益甚，生民彫弊，凡以此也。夫德可感義夫，恩可勸死士。今若黜陟幽明，賞罰善惡，簡 練士卒，繕修器械，先遣辯士曉以禍福，如其不悛，以順討逆，</font><font size=4px color="#009090"><font size=4px>〔悛，丑緣翻。〕</font></font><font size=4px>如此，則何異厲蕭斧而伐朝菌，</font><font size=4px color="#009090"><font size=4px>〔戰國時雍門周有是言。莊子曰：朝菌不知晦朔。 音義云：菌，大芝也，天陰生糞上，見日則死。梁簡文云：菌，欻生之芝也。音其隕翻。〕</font></font><font size=4px>鼓洪爐而燎毛髮哉！」弗聽。

 　　7戊子，魏以皇甫度為太尉。

 　　8己丑，魏主以四方未平，詔內外戒嚴，將親出討，竟亦不行。

 　　9譙州刺史湛憎智圍魏東豫州，</font><font size=4px color="#009090"><font size=4px>〔姓譜：湛，丈減翻，姓也。後漢有大司農湛重。帝置譙州，治新昌城，領新昌、高塘、臨徐、南梁郡。五代志：江都郡清流縣，舊置新昌郡。考異曰：魏帝紀及曹世表傳作「湛僧」。今從梁夏侯夔傳。〕</font></font><font size=4px>將軍彭群、王辯圍琅邪，魏敕青、南青二州琅邪。</font><font size=4px color="#009090"><font size=4px>〔魏青州領齊、北海、樂安、勃海、高陽、河間、樂陵郡。南青州當又置於其南。〕</font></font><font size=4px>司州刺史夏侯夔帥壯武將軍裴之禮等出義陽首，攻魏平靜、穆陵、陰山三關，皆克之。</font><font size=4px color="#009090"><font size=4px>〔水經註：木陵關在黃武山東北，晉西陽城西南。帥，讀曰率；下同。〕</font></font><font size=4px>夔，亶之弟；之禮，邃之子也。

 　　10魏東清河郡山賊群起，詔以齊州長史房景伯為東清河太守。</font><font size=4px color="#009090"><font size=4px>〔宋武帝僑置清河郡於盤陽，屬冀州，後入于魏，為東清河郡，屬齊州。五代志，齊州長山縣，清河、平原二郡併入焉。〕</font></font><font size=4px>郡民劉簡虎嘗無禮於景伯，舉家亡去，景伯窮捕，禽之，署其子為西曹掾，令諭山賊。賊以景伯不念舊惡，皆相帥出降。</font><font size=4px color="#009090"><font size=4px>〔掾，俞絹翻。降，戶江翻。〕</font></font><font size=4px>

 　　景伯母崔氏，通經，有明識。貝丘婦人列其子不孝，</font><font size=4px color="#009090"><font size=4px>〔貝丘僑縣，亦宋武帝置，屬清河郡。五代志，齊州淄川縣，舊曰貝丘，置東清河郡。按前註所謂清河郡置於盤陽者，據魏收地形志，宋郡也。五代志，長山之清河、平原，雙頭郡也。房景伯所守者，貝丘之東清河也。〕</font></font><font size=4px>景伯以白其母，母曰：「吾聞聞名不如見面，山民未知禮義，何足深責！」乃召其母，與之對榻共食，使其子侍立堂下，觀景伯供食。未旬日，悔過求還；崔氏曰：「此雖面慚，其也未也，且置之。」凡二十餘日，其子叩頭流血，母涕泣乞還，然後聽之，卒以孝聞。</font><font size=4px color="#009090"><font size=4px>〔卒，子恤翻。〕</font></font><font size=4px>景伯，法壽之族子也。</font><font size=4px color="#009090"><font size=4px>〔房法壽見一百三十二卷宋明帝泰始三年。〕</font></font><font size=4px>

 　　11二月，秦賊據魏潼關。</font><font size=4px color="#009090"><font size=4px>〔出蕭寶寅之後。〕</font></font><font size=4px>

 　　12庚申，魏東郡民趙顯德反，殺太守裴疴，自號都督。</font><font size=4px color="#009090"><font size=4px>〔魏東郡治滑臺城，屬西兗州。「疴」，俗「煙」字。〕</font></font><font size=4px>

 　　13將軍成景儁攻魏彭城，魏以前荊州刺史崔孝芬為徐州行臺以禦之。先是，孝芬坐元叉黨與盧同等俱除名，</font><font size=4px color="#009090"><font size=4px>〔盧同除名見上卷普通六年。先，悉薦翻。〕</font></font><font size=4px>及將赴徐州，入辭太后，太后謂孝芬曰：「我與卿姻戚，</font><font size=4px color="#009090"><font size=4px>〔時太后為魏主納孝芬女為世婦，故云然。〕</font></font><font size=4px>柰何內頭元叉車中，稱『此老嫗會須去之！』」</font><font size=4px color="#009090"><font size=4px>〔嫗，威遇翻。去，羌呂翻。〕</font></font><font size=4px>孝芬曰：「臣蒙國厚恩，實無斯語。假令有之，誰能得聞！若有聞者，此於元叉親密過臣遠矣。」太后意解，悵然有有愧色。景儁欲堰泗水以灌彭城，孝芬與都督李叔仁等擊之，景儁遁還。

 　　14三月，甲子，魏主詔將西討，中外戒嚴。會秦賊西走，復得潼關，</font><font size=4px color="#009090"><font size=4px>〔復，扶又翻。〕</font></font><font size=4px>戊辰，詔回駕北討。其實皆不行。

 　　15葛榮久圍信都，魏以金紫光大夫源子邕為北討大都督以救之。

 　　16初，上作同泰寺，又開大通門以對之，取其反語相協，</font><font size=4px color="#009090"><font size=4px>〔同泰反為大，大通反為同，是反語相協也。反，音翻。〕</font></font><font size=4px>上晨夕幸寺，皆出入是門。辛未，上幸寺捨身；甲戌，還宮，大赦，改元。</font><font size=4px color="#009090"><font size=4px>〔改是年為大通元年。〕</font></font><font size=4px>

 　　17魏齊州廣川民劉鈞聚眾反，</font><font size=4px color="#009090"><font size=4px>〔宋武帝僑置廣川郡，屬冀州，入魏屬齊州。五代志，齊州長山縣，舊曰武強，置廣川郡。〕</font></font><font size=4px>自署大行臺；清河民房項自署大都督，屯據昌國城。</font><font size=4px color="#009090"><font size=4px>〔魏收志，東清河郡武城縣有昌國城。〕</font></font><font size=4px>

 　　18夏，四月，魏將元斌之討東郡，斬趙顯德。</font><font size=4px color="#009090"><font size=4px>〔將，即亮翻。〕</font></font><font size=4px>

 　　19己酉，柔然頭兵可汗遣使入貢於魏，</font><font size=4px color="#009090"><font size=4px>〔可，從刊入聲。汗，音寒。使，疏吏翻。〕</font></font><font size=4px>且請討群賊。魏人畏其反覆，詔以盛暑，且俟後敕。

 　　20魏蕭寶寅之敗也，有司處以死刑，詔免為庶人。雍州刺史楊椿有疾求解，復以寶寅為都督雍、涇等四州諸軍事、征西將軍、雍州刺史、開府儀同三司、西討大都督，自關以西皆受節度。</font><font size=4px color="#009090"><font size=4px>〔處，昌呂翻。復，扶又翻。雍，於用翻。〕</font></font><font size=4px>椿還鄉里，</font><font size=4px color="#009090"><font size=4px>〔楊椿世居華陰。〕</font></font><font size=4px>其子昱將適洛陽，椿謂之曰：「當今雍州刺史亦無踰於寶寅者，但其上佐，朝廷應遣心膂重臣，何得任其牒用！此乃聖朝百慮之一失也。</font><font size=4px color="#009090"><font size=4px>〔朝，直遙翻。〕</font></font><font size=4px>且寶寅不藉刺史為榮，吾觀其得州，喜悅特甚，至於賞罰云為，不依常憲，恐有異心。汝今赴京師，當以吾此意啟二聖，</font><font size=4px color="#009090"><font size=4px>〔二聖，謂胡太后、魏主。〕</font></font><font size=4px>并白宰輔，更遣長史、司馬、防城都督，欲安關中，正須三人耳。如其不遣，必成深憂。」昱面啟魏主及太后，皆不聽。</font><font size=4px color="#009090"><font size=4px>〔是後寶寅以關中叛魏，如楊椿所料。〕</font></font><font size=4px>

 　　21五月，丙寅，成景儁攻魏臨潼、竹邑，拔之。</font><font size=4px color="#009090"><font size=4px>〔魏置臨潼郡，治臨潼城。據水經，城臨潼水，故名。竹邑，即漢沛郡之竹縣也，魏為南濟陰郡治所。五代志：下邳郡夏丘縣，舊置臨潼郡。彭城郡符離縣，隋廢竹邑入焉。宋白曰：符離縣朝斛城西南七十里有竹邑城。〕</font></font><font size=4px>東宮直閤蘭欽攻魏蕭城、厥固，</font><font size=4px color="#009090"><font size=4px>〔東宮亦有直閤將軍。魏收志，魏沛郡治蕭縣黃陽城，又領內相縣有厥城。領內，猶其管內也。〕</font></font><font size=4px>欽斬魏將曹龍牙。</font><font size=4px color="#009090"><font size=4px>〔將，即亮翻。〕</font></font><font size=4px>

 　　22六月，魏都督李叔仁討劉鈞，平之。

 　　23秋，七月，魏陳郡民劉獲、鄭辯反於西華，</font><font size=4px color="#009090"><font size=4px>〔西華縣，漢屬汝南郡，晉屬潁川郡，元魏屬陳郡。〕</font></font><font size=4px>改元天授，與湛僧智通謀，</font><font size=4px color="#009090"><font size=4px>〔湛僧智時圍魏東豫州。〕</font></font><font size=4px>魏以行東豫州刺史譙國曹世表為東南道行臺以討之，源子恭代世表為東豫州。諸將以賊眾強，官軍弱，且皆敗散之餘，不敢戰，欲保城自固。世表方病腫，轝出，呼統軍是云寶</font><font size=4px color="#009090"><font size=4px>〔是云，姓也。魏書官氏志，內入諸姓有是云氏。〕</font></font><font size=4px>謂曰：「湛僧智所以敢深入為寇者，以獲、辯皆州民之望，為之內應也。曏聞獲引兵欲迎僧智，去此八十里；今出其不意，一戰可破，獲破，則僧智自走矣。」乃選士馬付寶，暮出城，比曉而至，</font><font size=4px color="#009090"><font size=4px>〔比，必利翻，及也。〕</font></font><font size=4px>擊獲，大破之，窮討，餘黨悉平。僧智聞之，遁還。鄭辯與子恭親舊，亡匿子恭所，世表集將吏面責子恭，收辯，斬之。

 　　24魏相州刺史樂安王鑒與北道都督裴衍共救信都。</font><font size=4px color="#009090"><font size=4px>〔相，息亮翻。「樂安」當作「安樂」；樂，音洛。〕</font></font><font size=4px>鑒幸魏多故，陰有異志，遂據鄴叛，降葛榮。</font><font size=4px color="#009090"><font size=4px>〔降，戶江翻；下同。〕</font></font><font size=4px>

 　　25己丑，魏大赦。

 　　初，侍御史遼東高道穆奉使相州，</font><font size=4px color="#009090"><font size=4px>〔使，疏吏翻；下同。〕</font></font><font size=4px>前刺史李世哲奢縱不法，道穆按之。世哲弟神軌用事，道穆兄謙之家奴訴良，</font><font size=4px color="#009090"><font size=4px>〔律禁壓良為賤。謂本是良民，壓為奴婢。〕</font></font><font size=4px>神軌收謙之繫廷尉。赦將出，神軌啟太后先賜謙之死，朝士哀之。</font><font size=4px color="#009090"><font size=4px>〔朝，直遙翻。〕</font></font><font size=4px>

 　　26彭群、王辯圍琅邪，自夏</font><span class="h"><font size=4px>【章：甲十一行本「夏」作「春」；乙十一行本同；孔本同；張校同。】</font></font><font size=4px>及秋，魏青州刺史彭城王劭遣司馬鹿悆，南青州刺史胡平遣長史劉仁之將兵擊群、辯，破之，群戰沒。劭，勰之子也。</font><font size=4px color="#009090"><font size=4px>〔彭城王勰，魏之賢王也，死於高肇之譖。悆，羊茹翻。將，即亮翻。勰，音協。〕</font></font><font size=4px>

 　　27八月，魏遣都督源子邕、李神軌、裴衍攻鄴。子邕行及湯陰，</font><font size=4px color="#009090"><font size=4px>〔湯陰縣，漢屬河內郡，晉廢縣，其地在汲郡界。〕</font></font><font size=4px>安樂王鑒遣弟斌之夜襲子邕營，不克；子邕乘勝進圍鄴城，丁未，拔之，斬鑒，傳首洛陽，改姓拓拔氏。魏因遣子邕、裴衍討葛榮。

 　　28九月，秦州城民杜粲殺莫折念生闔門皆盡，粲自行州事。南秦州城民辛琛亦自行州事，遣使詣蕭寶寅請降。</font><font size=4px color="#009090"><font size=4px>〔琛，丑林翻。〕</font></font><font size=4px>魏復以寶寅為尚書令，還其舊封。</font><font size=4px color="#009090"><font size=4px>〔寶寅涇州之敗，免為庶人。封者，寶寅自丹楊郡公徙封梁郡公。復，扶又翻。〕</font></font><font size=4px>

 　　29譙州刺史湛僧智圍魏東豫州刺史元慶和於廣陵，</font><font size=4px color="#009090"><font size=4px>〔此廣陵城在新息縣界。〕</font></font><font size=4px>魏將軍元顯伯救之，司州刺史夏侯夔自武陽引兵助僧智。</font><font size=4px color="#009090"><font size=4px>〔武陽關，義陽三關之一也。〕</font></font><font size=4px>冬十月，夔至城下，慶和舉城降。夔以讓僧智，僧智曰：「慶和欲降公，不欲降僧智，今往，必乖其意。且僧智所將應募烏合之人，不可御以法；公持軍素嚴，必無侵暴，受降納附，深得其宜。」夔乃登城，拔魏幟，建梁幟；</font><font size=4px color="#009090"><font size=4px>〔幟，昌志翻。〕</font></font><font size=4px>慶和束兵而出，吏民安堵，獲男女四萬餘口。

 　　臣光曰：湛僧智可謂君子矣！忘其積時攻戰之勞，</font><font size=4px color="#009090"><font size=4px>〔湛僧智自是年正月攻圍東豫州。〕</font></font><font size=4px>以授一朝新至之將，佑己之短，不掩人之長，功成不取以濟國事，忠且無私，可謂君子矣！

 　　30元顯伯宵遁，諸軍追之，斬獲萬計。詔以僧智領東豫州刺史，鎮廣陵。夔引軍屯安陽，</font><font size=4px color="#009090"><font size=4px>〔魏收志：東豫州汝南郡有安陽縣。五代志：汝南真陽縣，隋廢魏安陽縣入焉。〕</font></font><font size=4px>遣別將屠楚城，</font><font size=4px color="#009090"><font size=4px>〔魏收志，梁置西楚州於楚城。五代志，汝南郡城陽縣，梁置楚州。〕</font></font><font size=4px>由是義陽北道遂與魏絕。

 　　31領軍曹仲宗、東宮直閤陳慶之攻魏渦陽，</font><font size=4px color="#009090"><font size=4px>〔渦，古禾翻。〕</font></font><font size=4px>詔尋陽太守韋放將兵會之。魏散騎常侍費穆引兵奄至，</font><font size=4px color="#009090"><font size=4px>〔散，悉亶翻。騎，奇寄翻。〕</font></font><font size=4px>放營壘未立，麾下止有二百餘人，放免冑下馬，據胡牀處分，</font><font size=4px color="#009090"><font size=4px>〔胡牀，即今之交牀，隋惡胡字，改曰交牀，今之交椅是也。處，昌呂翻。分，扶問翻。〕</font></font><font size=4px>士皆殊死戰，莫不一當百，魏兵遂退。放，叡之子也。</font><font size=4px color="#009090"><font size=4px>〔梁之將帥，韋叡一人而已。〕</font></font><font size=4px>

 　　魏又遣將軍元昭等眾五萬救渦陽，前軍至駝澗，去渦陽四十里。</font><font size=4px color="#009090"><font size=4px>〔今自肥河口泝淮西上得駝澗灘，其灘南對永壽館北至耶河。〕</font></font><font size=4px>陳慶之欲逆戰，韋放以魏之前鋒必皆輕銳，不如勿擊，待其來至，慶之曰：「魏兵遠來疲倦，去我既遠，必不見疑，及其未集，須挫其氣。諸君若疑，</font><font size=4px color="#009090"><font size=4px>〔「君」或作「軍」。〕</font></font><font size=4px>慶之請獨取之。」於是帥麾下二百騎進擊，破之，</font><font size=4px color="#009090"><font size=4px>〔帥，讀曰率。騎，奇寄翻。〕</font></font><font size=4px>魏人驚駭。慶之乃還，與諸將連營而進，背渦陽城與魏軍相持。</font><font size=4px color="#009090"><font size=4px>〔背，蒲妹翻。〕</font></font><font size=4px>自春至冬，數十百戰，將士疲弊。聞魏人欲築壘於軍後，曹仲宗等恐腹背受敵，議引軍還，慶之杖節軍門曰：「共來至此，涉歷一歲，</font><font size=4px color="#009090"><font size=4px>〔去年慶之入壽陽，至此涉歷一年。〕</font></font><font size=4px>糜費極多。今諸君皆無鬬心，唯謀退縮，豈是欲立功名，直聚為抄暴耳！</font><font size=4px color="#009090"><font size=4px>〔抄，楚交翻。〕</font></font><font size=4px>吾聞置兵死地，乃可求生，</font><font size=4px color="#009090"><font size=4px>〔兵法，置之死地而後生。〕</font></font><font size=4px>須虜大合，然後與戰。審欲班師，慶之別有密敕，今日犯者，當依敕行之！」仲宗等乃止。

 　　魏人作十三城，欲以控制梁軍。慶之銜枚夜出，陷其四城，渦陽城主王緯乞降。</font><font size=4px color="#009090"><font size=4px>〔緯，于貴翻。考異曰：魏帝紀：「九月辛卯，東豫州刺史元慶和以城叛。」梁帝紀：「十月庚戌，魏東豫州刺史元慶和以渦陽內屬。」夏侯夔傳：「湛僧智圍元慶和於廣陵，慶和請降，詔以僧智為東豫州，鎮廣陵。」韋放傳：「普通八年，曹仲宗攻渦陽，放會之，城主王偉城。」陳慶之傳：「大通元年，隸曹仲宗伐渦陽，城主王偉降，詔以渦陽置西徐州。」然則廣陵、渦陽，兩處兩事。梁紀「慶和」、「渦陽」之間或更有脫字耳。魏紀九月，據聞慶和始叛之時，梁紀十月，據慶和降款到日。按陳慶之傳云自春至冬。今從梁紀十月為定。此別一廣陵，非南兗州之廣陵也。「王偉」當作「王緯」，蓋草書之誤也。〕</font></font><font size=4px>韋放簡遣降者三十餘人分報魏諸營，陳慶之陳其俘馘，鼓譟隨之，九</font><span class="h"><font size=4px>【章：甲十一行本「九」上有「魏」字；乙十一行本同；孔本同；張校同；退齋校同。】</font></font><font size=4px>城皆潰，追擊之，俘斬略盡，尸咽渦水，所降城中男女三萬餘口。

 　　32蕭寶寅之敗於涇州也，或勸之歸罪洛陽，或曰：「不若留關中立功自鹈。」行臺都令史河間馮曰：「擁兵不還，此罪將大。」</font><font size=4px color="#009090"><font size=4px>〔尚書有都令史，故行臺亦置之。〕</font></font><font size=4px>寶寅不從，自念出師累年，糜費不貲，一旦覆敗，內不自安；魏朝亦疑之。</font><font size=4px color="#009090"><font size=4px>〔朝，直遙翻。〕</font></font><font size=4px>

 　　中尉酈道元，素名嚴猛，司州牧汝南王悅</font><font size=4px color="#009090"><font size=4px>〔魏都洛陽，置司州。〕</font></font><font size=4px>嬖人丘念，弄權縱恣，道元收念付獄；悅請之於胡太后，太后欲赦之，道元殺之，并以劾悅。</font><font size=4px color="#009090"><font size=4px>〔嬖，卑義翻，又博計翻。劾，戶概翻，又戶得翻。〕</font></font><font size=4px>

 　　時寶寅反狀已露，悅乃奏以道元為關右大使。</font><font size=4px color="#009090"><font size=4px>〔使，疏吏翻。〕</font></font><font size=4px>寶寅聞之，謂為取己，甚懼，長安輕薄子弟復勸使舉兵。</font><font size=4px color="#009090"><font size=4px>〔復，扶又翻；下不復、寅復同。〕</font></font><font size=4px>寶寅以問河東柳楷，楷曰：「大王，齊明帝子，天下所屬，</font><font size=4px color="#009090"><font size=4px>〔屬，之欲翻。〕</font></font><font size=4px>今日之舉，實允人望。且謠言『鸞生十子九子毈，一子不毈關中亂。』</font><span class="h"><font size=4px>【章：甲十一行本「亂」下有「亂者治也」四字；乙十一行本同；孔本同；張校同；退齋校同。】</font></font><font size=4px></font><font size=4px color="#009090"><font size=4px>〔齊明帝諱鸞，寶寅之父也。毈，徒玩翻，卵壞也。周、秦以前，以「亂」為「治」。〕</font></font><font size=4px>大王當治關中何所疑！」道元至陰盤驛，</font><font size=4px color="#009090"><font size=4px>〔此陰盤縣驛也。魏收地形志曰：陰盤縣本屬安定，晉屬京兆。魏真君七年併新豐，太和十一年復置陰盤縣，鴻門、戲水正屬縣界。按漢安定郡與京兆相去遼遠，中間為馮翊所隔，自晉以後所置陰盤縣，非漢安定之陰盤縣地也，魏收不深考耳。宋白曰：京兆昭應縣東十三里有故，城，後漢靈帝末，移安定郡陰盤縣寄理於此，今亦謂之陰盤城，後魏太和九年，自此復移陰盤縣城於今昭應縣東三十一里零水西、戲水東，司馬村故城是也。〕</font></font><font size=4px>寶寅遣其將郭子恢攻殺之，</font><font size=4px color="#009090"><font size=4px>〔將，即亮翻。〕</font></font><font size=4px>收殯其尸，表言白賊所害。</font><font size=4px color="#009090"><font size=4px>〔秦人謂鮮卑為白虜，自苻秦之亂，鮮卑之種有因而留關中者，是時亦相挺為盜，因謂之白賊。或曰：白賊，謂白地之寇也。〕</font></font><font size=4px>又上表自理，稱為楊椿父子所譖。

 　　寶寅行臺郎中武功蘇湛，臥病在家，寶寅令湛從母弟開府屬天水姜儉說湛</font><font size=4px color="#009090"><font size=4px>〔魏以寶寅為開府，故有掾有屬。從，才用翻。說，式芮翻。〕</font></font><font size=4px>曰：「元略受蕭衍旨，欲見勦除，</font><font size=4px color="#009090"><font size=4px>〔略自梁還魏，大見寵任，故寶寅託以為言。勦，子小翻。〕</font></font><font size=4px>道元之來，事不可測，吾不能坐受死亡，今須為身計，不復作魏臣矣。死生榮辱，與卿共之。」湛聞之，舉聲大哭。儉遽止之曰：「何得便爾！」湛曰：「我百口今屠滅，云何不哭！」哭數十聲，徐謂儉曰：「為我白齊王，</font><font size=4px color="#009090"><font size=4px>〔寶寅歸魏，封為齊王，故稱之。為，于偽翻；下口為同。〕</font></font><font size=4px>王本以窮鳥投人，賴朝廷假王羽翼，榮寵至此。屬國步多虞，</font><font size=4px color="#009090"><font size=4px>〔屬，之欲翻。〕</font></font><font size=4px>不能竭忠報德，乃欲乘人間隙，</font><font size=4px color="#009090"><font size=4px>〔間，古莧翻。〕</font></font><font size=4px>信惑行路無識之語，欲以羸敗之兵守關問鼎。</font><font size=4px color="#009090"><font size=4px>〔守關，謂寶寅欲守潼關之險，割據關中。問鼎，謂欲窺天位。成王定鼎于郟鄏，三代之世寶也，楚莊問鼎之大小輕重，欲以兵威脅取之，故以諭窺天位者。羸，倫為翻。〕</font></font><font size=4px>今魏德雖衰，天命未改。且王之恩義未洽於民，但見其敗，未見有成，蘇湛不能以百口為王族滅。」寶寅復使謂曰：「我救死不得不爾，所以不先相白者，恐沮吾計耳。」</font><font size=4px color="#009090"><font size=4px>〔沮，在呂翻。〕</font></font><font size=4px>湛曰：「凡謀大事，當得天下奇才與之從事，今但與長安博徒謀之，此有成理于﹖</font><font size=4px color="#009090"><font size=4px>〔不，讀曰否。〕</font></font><font size=4px>湛恐荊棘必生於齋閤，</font><font size=4px color="#009090"><font size=4px>〔此亦用伍胥、伍被語意。〕</font></font><font size=4px>願賜骸骨歸鄉里，庶得病死，下見先人。」寶寅素重湛，且知其不為己用，聽還武功。

 　　甲寅，寶寅自稱齊帝，改元隆緒，赦其所部，置百官。都督長史毛遐，</font><font size=4px color="#009090"><font size=4px>〔寶寅都督雍、涇等四州，又為西討大都督，以遐為府長史。〕</font></font><font size=4px>源賓之兄也，與鴻賓帥氐、羌起兵於馬祗柵以拒寶寅，</font><font size=4px color="#009090"><font size=4px>〔帥，讀曰率。〕</font></font><font size=4px>寶寅遣大將軍盧祖遷擊之，為遐所殺。寶寅方祀南郊，行即位禮未畢，聞敗，色變，不暇整部伍，狼狽而歸。以姜儉為尚書左丞，委以心腹。文安周惠達為寶寅使，在洛陽，</font><font size=4px color="#009090"><font size=4px>〔文安縣，前漢屬勃海，後漢屬河間；晉置章武郡，文安屬焉。使，疏吏翻。〕</font></font><font size=4px>有司欲收之，惠達逃歸長安。寶寅以惠達為光祿勳。

 　　丹楊王蕭贊聞寶寅反，懼而出走，趣白馬山，</font><font size=4px color="#009090"><font size=4px>〔趣，七喻翻。〕</font></font><font size=4px>至河橋，為人所獲，魏主知其不預謀，釋而慰之。行臺郎封偉伯等與關中豪桀謀舉兵誅寶寅，事泄而死。

 　　魏以尚書僕射長孫稚為行臺以討寶寅。

 　　正平民薛鳳賢反，</font><font size=4px color="#009090"><font size=4px>〔魏收志，世祖置太平郡於河東聞喜縣，孝文太和十八年，改曰正平郡，屬東雍州，領聞喜、曲沃二縣。〕</font></font><font size=4px>宗人薛脩亦聚眾河東，分據鹽池，攻圍蒲坂，東西連結以應寶寅。詔都督宗正珍孫討之。

 　　33十一月，丁卯，以護軍蕭淵藻為北討都督，鎮渦陽。戊辰，以渦陽為西徐州。</font><font size=4px color="#009090"><font size=4px>〔渦陽，魏置譙州，梁改為西徐州，領南譙、汴、龍亢、蘄城、潁川、臨渙、蒙郡。渦，音戈。〕</font></font><font size=4px>

 　　34葛榮圍信</font><span class="h"><font size=4px>【章：甲十一行本「信」上有「魏」字；乙十一行本同；孔本同；退齋校同。】</font></font><font size=4px>都，自春及冬，冀州刺史元孚帥勵將士，晝夜拒守，</font><font size=4px color="#009090"><font size=4px>〔帥，讀曰率；下同。〕</font></font><font size=4px>糧儲既竭，外無救援，己丑，城陷；榮執孚，逐出居民，凍死者什六七。孚兄祐為防城都督，榮大集將士，議其生死。孚兄弟各自引咎，爭相為死，</font><font size=4px color="#009090"><font size=4px>〔為，于偽翻。〕</font></font><font size=4px>都督潘紹等數百人，皆叩頭請就法以活使君。榮曰：「此皆魏之忠臣義士。」於是同禁者五百人皆得免。

 　　魏以源子邕為冀州刺史，將兵討榮；</font><font size=4px color="#009090"><font size=4px>〔將，即亮翻。〕</font></font><font size=4px>裴衍表請同行，詔許之。子邕上言：「衍行，臣請留；臣行，請留衍；若逼使同行，敗在旦夕。」不詳。十二月，戊申，行至陽平東北漳水曲，榮帥眾十萬擊之，子邕、衍俱敗死。

 　　相州吏民聞冀州已陷，子邕等敗，人不自保。相州刺史恆農李神志氣自若，</font><font size=4px color="#009090"><font size=4px>〔魏顯祖諱弘，改弘農曰恆農。相，息亮翻。恆，戶登翻。〕</font></font><font size=4px>撫勉將士，大小致力，葛榮盡銳攻之，卒不能克。</font><font size=4px color="#009090"><font size=4px>〔卒，子恤翻。〕</font></font><font size=4px>

 　　35秦州民駱超殺杜粲，請降於魏。</font><font size=4px color="#009090"><font size=4px>〔杜粲殺莫折念生，駱超又殺杜粲，群盜互相屠滅以邀一時之利，不足怪也。降，戶江翻。〕</font></font><font size=4px>
</font><!--/HTMLBUILERPART0--><font size=4px>